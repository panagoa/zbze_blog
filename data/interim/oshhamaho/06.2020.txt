



2 12 2020 Псалъащхьэхэр
ЖьантIэ
УсакIуэ ЩоджэнцIыкIу Алий къызэралъхурэ илъэси 120-рэ ирокъу
ХьэкIуащэ Андрей. Адыгэ усыгъэм и дыгъэ. 3
Тхьэгъэзит Зубер. Гъуэгугъэлъагъуэ. 38
БжэныкIэ Мухьэб. Ди зэхуэдэ къалэн. 40
ЩоджэнцIыкIу Алий теухуа усэхэр. 43
ЩоджэнцIыкIу Алий. Усэхэр. 53
УсакIуэ КIуащ БетIал къызэралъхурэ илъэси 100 ирокъу
Къэрмокъуэ Хьэмид. Ноби къыддопсэу. 67
Хьэвжокъуэ Людмилэ. «Стхар си макъкIэ вджы». 80
КIуащ БетIал. Усэхэр. 91
ТхакIуэ Елгъэр Кашиф илъэс 85-рэ ирокъу
ГъащIэм куууэ пхыплъыф. 103
Елгъэр Кашиф хужаIахэм щыщ пычыгъуэхэр. 105
Елгъэр Кашиф. Усэхэр. 111
Елгъэр Кашиф. Псы къиуа. Рассказ. 127
Мыкъуэжь Анатолэ. Гум телъ дыркъуэ. Поэмэ. 135
Литературэ щIэныгъэ. Критикэ
ТIымыжь Хьэмыщэ. Лъэпкъ лъапIэныгъэхэм Бэрбэч Зубер и усэхэм щаубыд увыпIэр. 168
Усыгъэ
IуэрыIуатэ
Адэм и уэсят. Нарт хъыбархэм щыщщ. 172
Псалъэжьу зэхэлъ псалъэзэблэдз. 174 УсакIуэ ЩоджэнцIыкIу Алий къызэралъхурэ илъэси 120-рэ ирокъу 4 И Литературэм и къызэгъэпэщакIуэм лъэпкъ культурэм хуищI хэлъхьэныгъэр инщ, абы и зэфIэкIыр гъунапкъэншэщ. Псом нэхъыщхьэуи апхуэдэм и ехъулIэныгъэр зыщалъагъури и тхыгъэхэм абы ящIилъхьэ гупсысэхэм я пэжагъ, кууагъ, куэдагъырщ, и зэманыр, абы и щытыкIэ нэсыр къызэригъэлъэгъуэфырщ, къыдалъхуахэм ягу къызэришхыдыкIыфырщ, ахэр зыгъэпIейтей Iуэхухэр къызэрызэщIикъуэфырщ. Ауэ, абы нэмыщIкIи, апхуэдэ усакIуэшхуэм лъэпкъ литературэм и жанрхэм пхужымыIэну зрегъэужь, анэдэлъхубзэр ирегъэфIакIуэ, лъэпкъ усэ гъэпсыкIэм хэлъхьэныгъэшхуэхэр хуещI, лъэпкъ тхылъеджэр зэрегъэпэщ. Абыхэм ящыщ дэтхэнэ зыми ЩоджэнцIыкIу Алий и зэфIэкIымрэ и Iэзагъымрэ къыщигъэлъэгъуащ, абы и цIэ лъапIэр емыпхауэ абыхэм зыри яхэткъым. Революцэм ипэкIэ лъэпкъ усыгъэм къыхыхьа усакIуэ нэхъыжьхэм я гугъу умыщIмэ, Октябрым и ужькIэ къэбэрдей литературэм щылажьэу щIэзыдза тхакIуэ, усакIуэ псоми ЩоджэнцIыкIум ижь уэр къащIихуащ, псалъэмакъыншэуи лъэпкъ усыгъэм и тхьэмадэ махуэ, куэдым я егъэджакIуэ Iущ ар ящIащ.
ЩоджэнцIыкIу Алий и тхыгъэхэм къэбэрдей литературэм пхужымыIэну зыужьыныгъэшхуэ иратащ, лъагапIэщIэхэм ар хуашащ. Абы и тхыгъэхэр лъэпкъ тхылъеджэхэм фIыуэ ялъагъу, яхузэры- * * *
мыгъэгъуэту ядж, фIым, пэжыгъэм, захуагъэм ахэр хураджэ, хуагъасэ, усакIуэм зэригъэпэща образ хьэлэмэтыщэ уахътыншэхэр къуэш пэж, ныбжьэгъу нэс ящIауэ сытым щыгъуи ящIыгъущ, я гъусэщ. УсакIуэ гъуэзэджэм и цIэр зымыщIэ, фIыуэ зымылъагъу, и тхыгъэхэм щымыгъуазэ лъэпкъым и цIыхухэм зыри яхэткъым. Ар щыхьэт тохъуэ абы и тхыгъэхэм мылIэжыныпсэ зэраIутым, лъэпкъ лъагъуныгъэр абыхэм къызэрахьам. 5
ЩоджэнцIыкIу Алий Iэсхьэд и къуэр 1900 гъэм Къэбэрдей-Балъкъэрым щыщ Старэ Крепость (жьымкIэ Кушмэзыкъуей) кьуажэм къыщалъхуащ. Ар къызыхэкIар мэкъумэшыщIэ бынунагъуэшхуэщ,
и натIэ хъунур, абы къыпэплъэр къуажэ щIалэ къызэрыгуэкIым и гъащIэрт – мэкъумэш лэжьыгъэрэ Iэщ гъэхъунрэт. Ауэ и шынэхъыжьхэм я гъуэгу ар теувэркъым, щапхъэ хуэхъун и къуэшхэм яхэмытами, сабийр пасэу нэгъуэщI Iуэхухэм хуэплъэу, еджэныр, щIэныгъэр нэхъ фIэкъабыл хъууэ щIедзэ. ЩIэныгъэ Iуэхум и мыхьэнэ псори къуажэ сабий къызэрыгуэкIым къыхуэмыхутэнкIи хъунт, ауэ, и насып кърихьэкIри, а зэман дыдэм ар зыдэс жылэм адрейхэм емыщхь еджапIэ къыщызэIуахащ.
Зи бжэ зэIуихыу 1908 гъэм Алий зыщIыхьа еджапIэм пщIэшхуи хуэфащэтэкъым, зыхуеину абы иIэр хьэдэгъуэдахэу мащIэт, иджырей сабий гъэсапIэхэм ар зыкIи екIуалIэртэкъым. ИужькIэ езым зэритхыжыгъамкIэ, а къуажэ еджапIэм сабийхэм бзитI щаджырт –
урысыбзэмрэ хьэрыпыбзэмрэ. Абы и къалэн нэхъыщхьэуи щытар еджэкIэрэ тхэкIэрэ сабийхэм егъэщIэнырт. А пэщIэдзэ еджапIэм
щеджэхэм зыхуейхэр ямыгъуэту гугъу ехьами, зыгуэрхэр абы къыщащIащ, нэхъыщхьэращи, а цIыкIухэм щIэныгъэм лъагъуныгъэ яхуригъэщIащ, гъуэгу нэхум языныкъуэхэр тригъэуващ. Абы щIэса щIалэхэм ящыщ зырызхэм иужькIэ зыгуэрхэр яхузэфIэкIамэ, нэхъыщхьэу ар зи фIыщIэр а еджапIэмрэ езыр-езыру языныкъуэхэм ирагъэкIуэкIа лэжьыгъэмрэщ.
1914 гъэм Алий къуажэ еджапIэр къеух. Япэ дунейпсо зауэр къызэрыхъеям и зэранкIэ Урысей къэралыр щытыкIэ ткIийм йоувэ, ауэ щIэныгъэм лъагъуныгъэ хуэзыщIа щIалэр абыхэм щхьэкIи къызэтеувыIэркъым. И ныбжьэгъухэм зэрыжаIэжымкIэ, ар Батал-пашинск (иджы Черкесскщ) макIуэ, къыдэIэпыкъуну нэхъ пасэхэм къэзыгъэгугъа и егъэджакIуэ абы Iэпхъуэжам зыгуэр къыхуищIэну щыгугъыу. Ар къыщыхуэмыгъуэтыжым, абы и хэку къегъэзэж, щIэныгъэ къызыщIих хъуну абы дэт еджапIэ закъуэм – реальнэ училищэм щIэтIысхьэну мурад ещI, ауэ зылъэкIхэм, «къупщхьэ хужьхэм» фIэкIа зрамыгъэкIуалIэ а еджапIэм бгъэдыхьэпIэ лъэпкъ абы хуигъуэтыркъым.
Мурад ищIахэр къыщемыхъулIэм, нэгъуэщI хэкIыпIэ къыщыхуэмыгъуэтым, «ухэныпэ нэхърэ – лъэпхъуэмбыщIэ» жыхуаIэрати, нэхъ пасэIуэу Бахъсэн къыщызэрагъэпэщауэ щыта муслъымэн еджапIэм ар щIотIысхьэ. А еджапIэр къуажэ къэс дэта муслъымэн еджапIэхэм къащхьэщыкIырт. Абыхэм хьэрыпыбзэм и закъуэ фIэкIа щамыджмэ, семинарием, къызэрыщIэкIымкIэ, хьэрыпыбзэм нэмыщI урысыбзи адыгэбзи щаджырт, нэгъуэщIу жыпIэмэ, а еджапIэр къызэзыгъэпэщахэр абы щеджэ сохъустэхэм щIэныгъэ нэхъ куу, зэхуэ- 6
мыдэ зэрырагъэгъуэтыным яужь итащ. Хьэрыпыбзэми урысыбзэми зыри хэзымыщIыкI ныбжьыщIэхэм адыгэбзэр нэхъыфIу ялъагъу, абы нэхъ дихьэх, ар нэхъ зрагъащIэ зэрыхъуам шэч хэлъкъым. Ар зэпхари еджакIуэхэм къагурыIуэ анэдэлъхубзэмкIэ дерс щхьэхуэхэр зэрырагъэджым, нэхъыфIу зэрырагъащIэм и закъуэкъым, абыкIэ фIыщIэ зыбгъэдэлъыр а предметхэмкIэ езыгъаджэ адыгэ щIэныгъэлI хьэлэмэт Цагъуэ Нурийт. Илъэс ипэIуэкIэ зи хэку къэзыгъэзэжа а лъэпкъ еджагъэшхуэм Истамбыл дэт университетыр къиухат,
адыгэбзэм, лъэпкъ тхыдэм фIыуэ щыгъуазэт, абыхэм ятеухуауэ тхылъ зыкъом Тыркум къыщыдигъэкIат, иригъаджэ сохъустэхэми апхуэдэ егъэджакIуэ Iэзэр фIыуэ ямылъагъункIэ Iэмал иIэтэкъым. ЕджакIуэ псоми я лъагъуныгъэр зи IэзагъкIэ, щIэныгъэкIэ къэзытхьэкъуфа Цагъуэр муслъымэн диным адрей и лэжьакIуэхэу абы щезыгъаджэхэм ягу дыхьэртэкъым.
Семинарием и унафэщIхэм япэ махуэхэм къыщыщIэдзауэ я дзэ зыхуалъ Нурий 1914 гъэм а еджапIэм къыIуагъэкIащ. Ар къызыхэкIамрэ абы къикIамрэ тепсэлъыхьыжурэ иужьыIуэкIэ ЩоджэнцIыкIум и гъащIэм и къекIуэкIыкIам мыр щитхыжыгъащ: «Хьэрыпыбзэ а еджапIэм щезыгъэдж молэхэм я унафэкIэ абы къыдахуауэ икIи егъэджакIуэхэм я бжыгъэм къыхагъэкIауэ щытащ общеобразовательнэ предметхэмрэ къэбэрдеибзэкIэ езыгъаджэ Цагъуэ Нурий. Ар къыщIыдахуауэ щытар и предметхэмкIэ еджакIуэхэр хьэрыпыбзэр джыным къызэрытришырт; абы щыгъуэ еджапIэм щIэсхэм я зэIущIэм сэ Цагъуэм и телъхьэу сыкъыщыпсэлъащ икIи дин Iуэху хуэгъэзауэ фIэкIа мылажьэ хьэрыпыбзэр джыным и бийуэ сыуващ».
Апхуэдэ лъагъуныгъэ зыхуаIэ я егъэджакIуэр ихъумэн дэнэ къэна, «къемызэгъ» илэжьауэ къалъытэри, а еджапIэм къыщIадзыжащ сохъустэхэр зэщIэзыгъэста езы Алии. Ауэ егъэджакIуэ лэжьапIэншэри еджапIэншэу къэна еджакIуэри абы куэдрэ иринэщхъеякъым – еджакIуэ зыбжанэ и дэIэпыкъуэгъуу Цагъуэм и къуажэм – Дыгулыбгъуей – езым и еджапIэ къыщызэIуех. Алий илъэскIэ абы щоджэ.
ЕгъэджакIуэ IэщIагъэм итхьэкъуа, щIэныгъэм и IэфIыр зыхэзыщIа щIалэм и еджэным пищэмэ зэрыфIэкъабылыр фIыуэ илъагъу и егъэджакIуэм хуеIуатэ икIи абы и хьэрычэткIэ 1915 гъэм и сентябрым Алий Темырхъан-Шурэ къыщызэрагъэпэща мазибл егъэджакIуэ курсым щIотIысхьэ.
Дагъыстэн лъэпкъхэм я мызакъуэу, нэгъуэщI бгырыс куэдми папщIэ абы егъэджакIуэ зыбжанэ игъэхьэзыращ, лъэпкъ зэхуэмыдэхэм я щIэныгъэм и япэ лэжьакIуэ цIэрыIуэхэм ар къаухащ.
Езыр фIы дыдэу зэреджэм епхами е Цагъуэ Нурий хуэдэ щIэныгъэлIым и лъэIукIэ зэрагъэкIуам къыхэкIами, ЩоджэнцIыкIур 1916 гъэм и мартым егъэджакIуэ курсым и унафэщIым и жэрдэмкIэ Кърымым и Бахъшы-Сэрай къалэм Гаспринскэм и цIэр зэрихьэу дэта еджапIэ цIэрыIуэм щIотIысхьэ. Зыхуей-зыхуэфIкIэ екIуу къызэгъэпэща, егъэджакIуэ нэсхэр щылажьэ, лъэпкъыбзэ зэхуэмыдэхэр джынымкIэ ехъулIэныгъэ пыухыкIахэр зыIэрызыгъэхьа а еджапIэм адыгэ щIалэщIэм щIэныгъэфI щызрегъэгъуэт: хьэрыпыбзэр, тыркубзэр, урысыбзэр нэхъ куууэ зрегъащIэ, урыс, тырку, тэтэр литературэхэм нэIуасэ хуохъу, лъэпкъ тхыдэмрэ культурэмрэ дихьэхауэ щыгъуазэ зыхуещI. Империалист зауэ екIуэкIым Урысейр тхьэмыщкIагъэшхуэ куэдым хуишащ. Абы и лейр зыхуэмыхьыж цIыхубэр бэнэныгъэм хохьэ. Абыхэм я лIыгъэкIэ Февральскэ бур- жуазнэ революцэр хэкум щытокIуэ. Ауэ лэжьакIуэбэр бащэкIэ зыщыгугъа текIуэныгъэм зыри къикIакъым. Адрей щIыпIэхэми ещхьу, революцэ текIуам зыкIи нэхъыфI ищIакъым Кърымым щыпсэухэм я гъащIэр. Абы ис цIыху къызэрыгуэкIхэм ятелъ бэлыхьхэр адыгэ щIалэм и нэгу щIокI, зыщIэс еджапIэр зэхуащIыжа нэужь, езы дыдэми апхуэдэ тхьэмыщкIагъэхэр гъунэжу егъэв. Дуней зэрызехьэм, и хэку гъуэгуанэр зэрыдзыхьщIыгъуэджэм, зыхэхуа хьэзабым и хэкIыпIэу а щIалэм къыхуэгъуэтыр зыщ – я щIэныгъэм пащэну Истамбыл ягъакIуэ еджакIуэ пщыкIузым, иужькIэ зэритхыжыгъамкIэ, езым и лъэIукIэ захригъатхэу и хэку икIынырщ. Пэжщ, 40-50 гъэхэм ЩоджэнцIыкIур зыгъэулъиину, кIэрымылъ фIеягъхэр кIэралъхьэну зи напэ къезыгъэзэгъа унафэщI щхьэхуэхэм ятхауэ щытащ Кърымыр зыубыда нэмыцэхэм я псалъэкIэ, я жэрдэмкIэ абы и хэкур къигъэнауэ. Лъакъуэ зыщIэмыт а пцIыр къагупсысыныр къызыхэкIари къэпхутэн щхьэкIэ куэди ухуейкъым – ахэр я фIэщу хэтащ ЩоджэнцIыкIур нэмыцэ, тырку тIасхъэщIэхыу къыщIрагъэдзыну.
1917 гъэм и кIэух дыдэхэм ЩоджэнцIыкIу Алий Тыркум макIуэ. Ар и хэку икIыныр къызыхэкIар зыкъомкIэ зэтемыхуэу къаIуэтэж. Апхуэдэ зэщхьэщыкIыныгъэ яIэщ езым жиIэжу и благъэхэм, и ныбжьэгъухэм зэхахамрэ и гъащIэм и къекIуэкIыкIам теухуауэ и IэкIэ итхыжамрэ. ИджыкIэ а Iуэхум и пэжыпIэр нэхъ наIуэ зыщIыр езым къыщIэна и Iэрытхыр ару зэрыщытым къыхэкIкIэ, нэхъ тэмэмщ ар тегъэщIапIэ тщIыныр, абы дытетыныр.
Гуапэу къыIущIакъым адыгэ щIалэм Тыркур. Сытым къыхэкIами иджыкIэ ар зэхэгъэкIыгъуейщ, ауэ, хуэбгъэфащэ зэрыхъунумкIэ, Кърымым кърагъэкIа ныбжьыщIэхэм зыри къаIущIакъым, зыщIыпIи щIагъэтIысхьакъым. Адрейхэми хуэдэу, Истамбыл уэрамым къыдэнахэм я щхьэ япIыжын хуей мэхъу, хьэлъэзехьэу а къалэм и кхъухь тедзапIэм щылажьэу щIадзэ. И ныбжьэгъу урыс тхакIуэ цIэрыIуэ Ю. Либединскэм усакIуэм иужькIэ хуиIуэтэжа щIэщхъур – мэжэщIалIагъэм къыхэкIыу къалэ уэрамым зимыщIэжу къызэрыщытехуар, адыгэ хэхэс абы дэсхэм а къулейсызыгъэшхуэм ар къызэрырагъэлар – а лъэхъэнэр арагъэнущ абы къыщыщыщIар.
И лъэпкъэгъухэр дэIэпыкъуэгъу къыщыхуэхъум, зэрыжаIэжымкIи, Истамбыл щыпсэу и благъэхэр къыщыхуэгъуэтыжым, абы и псэукIэр нэхъ тынш мэхъу, хэбгъэзыхьмэ, езым и хъуэпсапIэм – егъэджакIуэ щагъэхьэзыр еджапIэм – щIотIысхьэ. Хамэ къэрал зэрыщыIа илъэситIым Алий тыркубзэр уэрсэру, и анэдэлъхубзэм хуэдэу, зрегъащIэ, хуэбгъэфащэ зэрыхъунумкIэ, абы къыдэкIуэуи хьэрыпыбзэм, франджыбзэм, эсперантэм фIыуэ щыгъуазэ зещI. Абыхэм нэмыщIкIи, шэч хэлъкъым, а лъэпкъхэм я литературэхэри абы куууэ зэрызригъащIэм.
Къэбэрдей щIалэр Тыркум кIуэным илъэс зыкъомкIэ и пэ къихуэу, абы щыпсэу адыгэхэм я зэхэщIыкI-гупсысэм зыужьыныгъэ инхэр игъуэтауэ, я лъэпкъ культурэр, я бзэр, хабзэфIхэр, сыт хуэдиз гугъуехь пымылъми, зэрахъумэжыным зэдэууэ еувэлIауэ щытащ. А псор ягъэзэщIэфын папщIэ адыгэ щIэныгъэлIхэм лъэпкъыбзэм, хьэрып, латин тхэкIэр тегъэщIапIэ ящIри, тхыгъэ хузэрагъэпэщ, анэдэлъхубзэкIэ щеджэ еджапIэхэр къызэIуах, ахэр зыхуеину, зэджэн тхылъхэр къыдагъэкI, нэхъ уэруи адыгэхэр зыдэс къалэ псоми хасэхэр щылажьэу щIадзэ. Абыхэм ирагъэкIуэкIа лэжьыгъэхэм я нэхъыщхьэу, нэхъыфIу щытагъэнущ адыгэбзэкIэ Истамбыл къыщыдэкIыу 7 8
щIэзыдза «Гъуазэ» газетыр. Абы и къызэгъэпэщакIуэу, и редакторхэм ящыщ зыуэ щытащ Цагъуэ Нурий – иужькIэ зи хэкум – Къэбэрдейм – къэзыгъэзэжар. А газетым и напэкIуэцIхэм къытехуэрт адыгэ лъэпкъым и цIыхухэр зыгъэпIейтей нэхъ Iуэху инхэр – зэрыдакъузэр, ятелъ тхьэмыщкIагъэшхуэр, зыхэт кIыфIыгъэр, лъэпкъыбзэр, культурэр хъумэн зэрыхуейр. А газетыр зыIэрыхьэу, абы Iэ тезыдзэу щытар Тыркум ис адыгэхэм я закъуэтэкъым, ар къахуэкIуэрт Къэбэрдей, Адыгей, Шэрджэс щIыналъэхэм я цIыхухэми, адыгэхэм я гъащIэм теухуа тхыгъэ куэди абы къытехуэрт.
А зэманым ирихьэлIэу Тыркум щекIуэкIа зэхъуэкIыныгъэхэм я зэранкIэ ЩоджэнцIыкIур а хэкум щыкIуам адыгэхэм ирахьэжьа а Iуэху хьэлэмэтхэр нэхъ ужьыхат, «Гъуазэри» къыдэкIыжыртэкъым, ауэ адыгэ культурэр хъумэн, ар егъэфIэкIуэн и лъэныкъуэкIэ абыхэм иджыри зыгуэрхэр яхуэщIэрт. Апхуэдэ лэжьыгъэхэм зи нэ къыхуикI адыгэ щIалэми псынщIэу абыхэм запещIэ, ирагъэкIуэкI зэIущIэхэм жыджэру хэтщ, къыщаIэт псалъэмакъхэм ятхьэкъу, и зэхэщIыкIыр, гупсысэр ирагъэфIакIуэ.
ХэIущIыIу мыхъуами, тхэным, хъуэр псалъэхэр зэхэлъхьэным нэхъ пасэ зэманхэми хуэмыхейуэ щыта Алий а зэхиха, зыщIэдэIуа, зэныкъуэкъуныгъэ инхэр къэзыша а Iуэхугъуэхэм усэным хуагъэуш, зытепсэлъыхьыпхъэхэм ирашалIэ, ирагъэгупсыс. Шэчыншэу, ар лъабжьэ хуэхъуагъэнущ усакIуэм и творческэ лэжьыгъэм, абы епхагъэнущ тхэн абы Тыркум зэрыщыщIидзами. И япэ тхыгъэхэр щитхам, ахэр дунейм къызэрытехьам тепсэлъыхьыжурэ, езы усакIуэм и гъащIэм и къекIуэкIыкIам мыр щитхыжыгъащ: «Сэ усэ стхыуэ си щIалэгъуэ дыдэм щIэздзащ. 1917 гъэм, егъэджакIуэхэр щагъэхьэзыру Истамбыл къалэм дэт еджапIэм и студенту сыщыщытам, си япэ усэхэу «Анэм деж письмомрэ» «Ильносымрэ» сабий журналым традзауэ икIи саугъэт къысхуагъэфэщауэ щытащ. Абы сигъэгушхуащ икIи си фIэщу литературнэ лэжьыгъэм зестащ».
Хуэгъэфэщэгъуейщ а зэманым Истамбыл адыгэбзэкIэ сабий журнал къыщыдэкIыу щытауэ – абы теухуауэ иджыри къыздэсым зы хъыбари щыIакъым. Абы къыхэкIкIэ усакIуэм зи гугъу ищI и япэ тхыгъитIыр къыдэкIамэ, ар дунейм къызэрытехьар анэдэлъхубзэкIэкъым, атIэ тыркубзэкIэщ. Ар зэрыпэжым щыхьэт тохъуэ 1941 гъэм усакIуэм и гъащIэм и къекIуэкIыкIар япэ зытхыжа, абы псалъащхьэ хуэзыщIа къэбэрдей критик Атэлыкъ С. Абыхэм тепсэлъыхьыным и пэ къихуэу усакIуэм мызэ-мытIэу епсэлъылIа, зи гугъу ищIхэм я пэжыпIэр зэхэзыгъэкIа щIэныгъэлIым зэритхымкIэ, «Нанэ» усэр Алий япэщIыкIэ къызэрыдигъэкIар тыркубзэкIэщ. Езы усакIуэм итхыжамрэ критикым жиIэмрэ зэпэжыжьэкъым, зэтохуэ, а Iуэхум а тIур зэгъусэу зэрытепсэлъыхьами ар и щыхьэт наIуэщ. Абы щIыгъужын хуейщ мыри – газетхэми тхылъхэми, хэбгъэзыхьмэ, нэхъ пасэу къыдигъэкIа и усэ сборникхэми мы усэр зэи ихуакъым, мыр япэ дыдэ зытрадзар 1941 гъэм дунейм къытехьа «Стиххэмрэ поэмэхэмрэ» тхылъырщ. Хуэбгъэфащэ зэрыхъунумкIэ, 40 гъэхэм я кIэух дыдэхэрщ адыгэбзэкIэ ар усакIуэм щызэридзэкIыжари.
Зи цIэ фIэкIа иджыкIэ дызыщымыгъуазэ «Ильносым» нэмыщI Тыркум щыщыIа илъэсхэм усакIуэм и Iэдакъэ къыщIэкIар псори зэрыхъур тхыгъищ къудейщ – «Нанэр», «Тырку хадэр», «Жынгызмэ и нып фIыцIэжьыр» жыхуиIэхэрщ. ФIэщщIыгъуейщ а зэманым къриубыдэу ЩоджэнцIыкIум нэгъуэщI зыри имытхауэ, хъума мыхъуами, ди деж къэмысами. Ауэ нобэкIэ дэ дызыщыгъуазэ зытIущым наIуэу, гукъинэжу къытхуаIуэтэж усакIуэ ныбжьыщIэр а лъэхъэнэ хьэлъэхэм шыгъушыпсыпIэм хэзыгъэлъа гупсысэхэмрэ ар зытета зэхэщIыкI, Iуэху еплъыкIэмрэ – аращ абыхэм я мыхьэнэр къэзыIэтыр, я пщIэр зыгъэлъагэр.
Тырку лъэхъэнэм ЩоджэнцIыкIум итха и усэхэм нэхъ цIэрыIуэр, лъэпкъ тхылъеджэм нэхъ гунэс щыхъуар абы и «Нанэ» усэ хьэлэмэтыщэрщ. Ар лъэпкъ лирикэм и тхыгъэ нэхъыфI дыдэщ, советскэ къэбэрдей усыгъэм и къежьапIэщ. ГъэщIэгъуэнщ революцэм и текIуэныгъэмрэ абы и зэхэлъхьэнымрэ зы зэрыхъуар. Гупсысэ нэхъыщхьэуи абы щIэлъыр лъэпкъым и цIыху нэсым и Хэкум хуиIэ лъагъуныгъэрщ. Зэ еплъыгъуэкIэ къыпщыхъункIэ хъунущ абы зи гугъу щыщIар езы усакIуэм и щхьэкIэ и адэжь щIыналъэм хуиIэ лъагъуныгъэр ару, ауэ ар пэжкъым, щыуагъэщ. Усэм и мыхьэнэр зыIэтыр бгырыс мелуанхэу хамэ щIыпIэхэм щикIутахэм я Хэкум хуаIэ лъагъуныгъэ къабзэр пэжу къызэрыщыIуэтарщ, абыхэм псоми ягу къызэришхыдыкIарщ. Бгырыс хэхэсхэм я плъапIэр, я гугъапIэр зыщ – зэ мыхъуми зэ я Хэку дыщэм я нэ щызу иплъэжынырщ, аращ, усакIуэми ещхьу, абыхэм ящыщ дэтхэнэ зыми нобэр къыздэсым щIыжиIэр:
ЩыIэкъым мыбы зы махуи Iуащхьэмахуэ сигъэлъагъуфу,
ЩыIэкъым мыбы зы ани,
Нанэ, уэщхьу Iэ къыздилъэфу. 9
Усэм щIэлъ гупсысэр нэхъри нэхъ къарууфIэ зыщIыр абы анэмрэ Хэкумрэ зэрыщызэбгъэдимыхарщ. А тIур апхуэдизу абы щызэхэжыхьащи, усакIуэм абыхэм ящыщу зи гугъу ищIыр зэхэбгъэкIыныр тыншкъым. Абы къыдэкIуэуи, «Нанэм» къиIуатэр абы и закъуэкъым. Усэм ехьэкI хэмылъу къыщыщIэгъэщащ ауэ къызэрыгуэкI цIыхум гъэпщылIакIуэ обществэм бэлыхь мыухыжрэ тхьэмыщкIагъэ хьэлъэу щытелъыр. И ныбжькIэ щIалэ дыдэми, усэм хэт лирическэ лIыхъужьым апхуэдизкIэ и псэр, и щхьэр иужэгъуащ, кIэ зимыIэж гугъуехь къытегуплIэхэм къызэфIагъэщIащи, абы зытет дунейр фIэIэфIыжкъым. Апхуэдэ лейр, хьэзабыр щытепщэ гъащIэр а ныбжьыщIэм фIэкъабылкъым, къищтэркъым – аращ абы къамылъхуамэ е къэмыхъуу лIэжыгъамэ нэхъ щIыфIэтэмэмыр:
Сыт къуаншагъэу, тхьэ, уэзлэжьауэ Дунейм пцIанэу сыщIытебдзар?
Дзы имыIэу нанэ тхьэмыщкIэми Нэпс щIигъэжу къыщIэбгъэнар?
Ара уэ узэрызахуэр, –
Сабий гъыбзэр зэхыумыщIыкIыу.?
УсакIуэ ныбжьыщIэм пэжу гу зэрылъитащи, цIыху къызэрыгуэкIым гущIэгъу хуэзыщIыфыр, сытым щыгъуи къуэш пэж абы къыхуэхъур езым хуэдэ тхьэмыщкIэрщ. ЛэжьакIуэрщ иIэ мащIэмкIэ нэгъуэщIым дэгуэшэфыр, гущIэгъу нэс зыхэлъыр, Iуэхур щызэIыхьэм бгъуэтыжыр, хьэрэмыгъэ хэмылъу и блыпкъ къыпщIэзыгъакъуэр. ГугъуехьакIуэр зэрызэрыIыгъым, зэрызэдэIэпыкъум, апхуэдэхэм езым ядилъэгъуа гущIэгъум тепсэлъыхьыжурэ, усакIуэм «Нанэм» мыр щитхыгъащ:
Си нанэ, а хьэлъэзехьэхэрщ НобэкIэ къызэдэхащIэр,
«Зеиншэщ мы хъарып цIыкIур», –
ЖаIэурэ Iэ къыздэзылъэр.
Апхуэдэхэм я Iэгухэр пхъашэми,
Си щхьэфэм щабэ къохъуэкIыр,
Анэбгъэм си Iэр пэжыжьэми,
Гужьеигъуэм абы сыхашыр.
«Нанэм» и гугъу щыпщIкIэ гулъытэншэу къэбгъанэ хъунукъым
нэгъуэщI зы Iуэхуи – ар и зэманым зэрыпыщIар, быдэу абы зэрепхар. Усэм и къалэн нэхъыщхьэри зэман пыухыкIам и цIыхур нэхъ зыгъэпIейтейр, абы и гурыгъу-гурыщIэхэр къэгъэлъэгъуэнырщ. Абы и лъэныкъуэкIи убгъэдыхьэмэ, ЩоджэнцIыкIум и япэ тхыгъэм IупщIу хыболъагъуэ иужькIэ абы хьэл хуэхъу хабзэр – екIуэкI зэманым гулъытэ хэIэтыкIа хуэщIыныр.
«Нанэм» къыщыIуэтар сыт хуэдизу мыгуауэми, мынэщхъеягъуэми, абы и щIагъыбзэр хэкIыпIэ зимыIэж гупсысэкъым. Абы и лIыхъужьым ишэч гугъуехь мыухыжхэм ар сыт хуэдизу ямыгъэдзыхами, къытепсыха тхьэмыщкIагъэ куэдым ар яхуищIыкIыркъым. Абы къыгуроIуэ абыхэм задэбгъэш, ахэр зытебгъакIуэ зэрымыхъунур, а псор къызэрызэринэкIыфын къару дэтхэнэ зыми бгъэдэлъын зэрыхуейр. Арагъэнущ адэ щIэиныфIу гугъэ нэхукIэ усакIуэм и тхыгъэри щIиухыр: 10
Умыдзыхэ, си нанэ дыщэ,
ЛIы ищIынщ уи къуэр IэштIымым,
Зэман кIэщIкIэ ар нэкIуэжынщи,
Щыплъэжынщ Бахъсэн аузым!
А зэманым Тыркум щыпсэуа бгырысхэр (иджыри щыпсэухэри) нэхъ зыгъэгулэзу, зытешыныхьу щытар ахэр зэрыхэкIуэдэжырт, зыхэт лъэпкъым мащIэ-мащIэурэ зэрахэшыпсыхьыжырт. Ар къызэтрагъэувыIэн, захъумэжын папщIэ лэжьыгъэ ирагъэкIуэкIахэми къаша щIагъуэ щыIэтэкъым, къэралым ар зэрыдимыIыгъым, зэрыфIэмыкъабылым щхьэкIэ. Зэрынэсу усакIуэм гу зылъита а мыхъумыщIагъэм ар имыгъэпIейтейуэ къанэркъым. А хэкум щыпсэу бгырыс хэхэс псори гукъеуэшхуэ хэзыгъэт а Iуэхум ЩоджэнцIыкIум треухуэ «Тырку хадэм» усэр.
А тхыгъэм и къекIуэкIыкIари гъэщIэгъуэнщ. УсакIуэм ар Тыркум
щитхащ, ауэ ар уэрэд хъури, езым япэ Къэбэрдейм къэсащ. ФIэщщIыгъуейщ, языныкъуэхэм зэрыжаIэм укъытекIмэ, а зэманым къыдэмыкIыжа «Гъуазэм» е иужькIэ Бахъсэн къыщыдэкIыу щIэзыдза «Адыгэ макъым» ар традзауэ. Хуэбгъэфащэ зэрыхъунумкIэ, а усэр Тыркум къикIыжа адыгэ гуэрым къыздишауэ къыщIэкIынущ, щIэлъ макъамэр абы щыщIалъхьами е хэкум щызэрагъэпэщами. Ауэ ар уэрэду ягъэзащIэу хэкухэм щызэбгрыкIауэ зэрыщытам и щыхьэтщ ар куэдым зэращIэр. «Тырку хадэри» зытеухуар хамэ щIыналъэ къыщыхута адыгэхэр а лъэхъэнэм нэхъ зытегузэвыхь, гукъутэ хьэлъэм хэзымыгъэкI зы Iуэхут – я лъэпкъыр зэрыкIуэдыжырт. Зи лъэпкъым лъагъуныгъэ ин хузиIэ усакIуэм елъагъу къыдалъхуахэр дэкъузэныгъэ ткIийм зэрыдэтыр, я бзэкIэ псэлъэну, я хабзэхэр зэрахьэжыну зэрыхуимытыр, я анэдэлъхубзэм ирипсэлъэну зыфIэемыкIу къахэкI зэрыхъуар. Ауэ зи бзэр зэзыусыгъуэджэ, зэзымыпэсыж зырызхэр щыIэми, усакIуэм хьэкъыу и фIэщ мэхъу лъагъуныгъэ куу зи лъэпкъым хузиIэ цIыху нэсхэр абы гъунэжу зэрыхэтыр, апхуэдэхэм я лIыгъэкIи ерыщагъкIи ар къызэрызэтенэнур, абыхэм лъэпкъ Iуэхур япэкIэ зэрагъэкIуэтэнур. Аращ абы и гур фIы къыхуэзыщIыжыр, адыгэ щIыхьыр къэзыгъэлъахъшэхэм щIахуэшхыдэр:
ТхьэIухуду мы ди шыпхъу дахэхэм Хамэлъыр щащIэлъэдакIэ,
ИкIэ дыдэу мы тураныжьхэм Адыгэщхьэр щыхуагъэлъахъшэкIэ –
Кавказым и щIалэгъуалэу Лей гъэгъун зи адэжъ имыдэхэм ЯмыдэнкIэ си гур мэгугъэри,
Сыхуогубжь Жанпагуэ дахэм.
Тыркум щызэпэща адыгэ щIэныгъэлIхэр лъэпкъ тхыдэр зэфIэгъэувэжыным яужь ихьауэ щытащ. Ауэ адыгэхэр къызыхэкIар, я къежьапIэ хъуар, гъуэгуанэ къакIуар, я пщэдей хъунур – а упщIэхэм жэуап зэхуэмыдэ абыхэм иратырт. Зырызхэм нэфI-ней халъхьэми, языныкъуэхэм фейдэ хэхыпIэ ар ящIми, ещанэхэр мыщIэныгъэм, щыуагъэм хуишэми, ахэр егупсысыртэкъым хамэ щIыналъэм а псор нэсу убзыхуа, зэхэгъэкIа зэрыщымыхъунум. Абы щыгъуэ адыгэ
щIэныгъэлIхэм яку дэлъа зэныкъуэкъуныгъэхэм зэрыщыгъуазэм, Iуэху еплъыкIэ тэмэм езыр зэрытетам и щыхьэтщ «Жынгызмэ и нып фIыцIэжьыр» пычыгъуэр. А усэр зи деж щатхыжа Елбэрд Хь. къызэриIуэтэжыгъамкIэ, мыр тхыгъэшхуэу щытащ, ауэ езым игу къинар мы сатыриплIыращ. Ауэ абыхэми наIуэ къыпщащI лIэщIыгъуэкIэрэ зи щIыхьыр, щхьэхуитыныгъэр зыхъумэжыфу къэгъуэгурыкIуа и лъэпкъ лIыхъужьым усакIуэр зэрыригушхуэр: 11
Жынгызмэ и нып фIыцIэжьыр Адыгэм жьауэ хуэхъункъым,
Темыр щIакъуэ къригъэпс дыгъэкIи Iуащхьэмахуэ уэсыр текIынкъым.
УсакIуэм игу худэмыгъахуэр, ар къэзыгъэIэлыпэр зи хэкум епцIыжа языныкъуэ щIэныгъэлIхэм я лъэпкъыр Тыркум ирапхыну, лъыкIэ абыхэм япыщIауэ къыщIрагъэдзыну яужь зэритхэрт. ЯхузэфIэкIмэ, ябзыщIыну, щIауфэну яужь итми, усакIуэр фIыуэ щыгъуазэт пасэхэм адэжь щIыналъэм а тураныжьхэм щызэрахьа щIэпхъаджагъэмрэ щагъэжа лъыпсымрэ, арат ахэр благъэ пщIыныр напэншагъэу абы къыщIилъытэр.
Тыркум щыщыIам и Iэдакъэ къыщIэкIа тхыгъэ псори ди деж къэмысами, дызытепсэлъыхьа усэхэр щыхьэт тохъуэ ЩоджэнцIыкIур абы щыгъуэ, и ныбжькIэ щIалэми, гъащIэр фIыуэ зыщIэ, абы и щытыкIэм 12
куууэ щыгъуазэ, Iуэху еплъыкIэ пыухыкIам тет, художественнэ Iэзагъ зыIэрызыгъэхьэфа усакIуэ нэсу зэрыщытар. Абдежхэм къыщегъэжьауэ абы гъащIэм пыщIэныгъэ быдэ хуиIэщ, и тхыгъэхэм къыщиIэтыр къыдалъхуахэм я гурыгъу-гурыщIэхэрщ, ахэр нэхъ зыгъэпIейтей Iуэхугъуэ нэхъыщхьэхэрщ. Абы къыдэкIуэуи, усакIуэр сытым щыгъуи зытепсэлъыхьыр езым и гум, и псэм къыдыхьэрщ, аращ абы и
тхыгъэхэр гупсысэ инкIэ щIэгъэнщIар, ахэр псэм щIехуэбылIэр, тхылъеджэр щIатхьэкъур, щIызыIэпашэр. Япэ лъэбакъуэу щытми, жыпIэ хъунущ, усакIуэм а лъэхъэнэм лъэпкъ усыгъэм и ухуэкIэ, гъэпсыкIэ я лъэныкъуэкIи зэхъуэкIыныгъэщIэхэр иритауэ, абы хабзэщIэхэр щызэригъэпэщауэ.
1917 гъэм текIуа Октябрь Иным адыгэ лъэпкъхэр гъуэгуанэщIэ тригъэуващ, а илъэс дыдэми абыхэм я усакIуэ нэхъыфIым – ЩоджэнцIыкIу Алий – щIыхь зыпылъ и къалэныр гъэзэщIэным щIидзащ.

Бэлыхь куэд пыщIами, ЩоджэнцIыкIу Алий мурад быдэ ищIар хуогъэзащIэ – еджапIэр къызэриухыу 1919 гъэм и кIэм абы и Хэку къегъэзэж. Зэхэкъутэныгъэ инхэр граждан зауэм зрилъхьа къэралым мамыр псэукIэм щIидзэжа къудейт, тхьэмыщкIагъэшхуэр дэнэ щIыпIи щытепщэт. Ауэ революцэм къызэщигъэуа, къаруущIэхэр зыхилъхьа бгырыс гугъуехьакIуэр гъащIэщIэр ухуэным зылI и быну еувэлIат, къапэщыт лэжьыгъэ инхэм щIадзат. Къызэрысыжу а псоми гу лъызыта къэбэрдей усакIуэри, чэнджащэ куэд хэмыту, псэукIэщIэм и лъэныкъуэу занщIэу мэув, адэ щIыналъэм щекIуэкI Iуэху инхэм езыми хузэфIэкI зэрыхилъхьэным яужь йохьэ.
Тхэным пасэу гу хуэзыщIа усакIуэр, и творческэ лэжьыгъэм пищэмэ фIэкъабылу, а илъэсхэм Налшык къыщыдэкIыу щIэзыдза «Налькавстрой» газетым 1920 гъэм икухэм щылажьэу хуожьэ. Ауэ къэралым къыпэщыт Iуэхушхуэхэр къалъытэри, зяужь ихьа лэжьапIэр къегъанэри, а гъэ дыдэм и августым ар Баку еджакIуэ ягъакIуэ.
Илъэс нэблагъэкIэ щеджа нэужь, ар ВЧК-м и органхэм щылэжьэну
Дербент къалэм ягъакIуэ, ауэ мазищ фIэкIа и къулыкъур имыгъэзэщIауэ абы тиф къоуалIэ икIи сымаджэ хьэлъэу 1922 гъэм и пэщIэдзэхэм ар Налшык къашэж. И узыншагъэр зэтеувэжа нэужь, ар мазих хуэдизкIэ «Красная Кабарда» газетым корректору щолажьэ, иужькIэ усакIуэм къыщалъхуа и къуажэм егъэзэж икIи 1923 гъэм абы егъэджакIуэу лэжьэн щIедзэ. Лъэпкъ щIэныгъэр къэIэтыным псэемыблэжу илъэс 13-м нэблагъэкIэ ар хуэлэжьащ, а зэманым ар егъэджакIуэ къызэрыгуэкIыуи щытащ, курыт, мэкъумэш еджапIэхэм я унафэщIуи лэжьащ, районом и инструктор-методист къалэнри игъэзэщIащ. И
Хэку къигъэзэжа нэужьщ, псэукIэщIэм япэ лъэбакъуэхэр ичу щыщIидза зэманырщ, ЩоджэнцIыкIу Алий куэд щIауэ и хъуэпсапIэ нэхъыщхьэу щытам – егъэджакIуэу лэжьэным, лъэпкъ щIэблэм щIэныгъэ нэс етыным, ар гъэсэным – еувэлIэныр къыщехъулIар. Ауэ абы къыдэкIуэу усакIуэм занщIэуи гу лъитат щIэныгъэншагъэм итхьэлэным нэсауэ щыта бгырыс лъэпкъхэр зыхэт кIыфIыгъэм къыхэшынымкIэ гъащIэщIэ зэфIэувэм сыт хуэдэ лэжьыгъэ хьэлэмэтхэр ирагъэкIуэкIыу щIидзами. Зэман кIэщIым лъэпкъ щIэныгъэр къэIэтыным абы хуищIа гулъытэ иным и фIыгъэт адыгэбзэм занщIэуи алфавит зэрыхузэхалъхьари, къуажэ псоми еджапIэхэр къызэрыщызэIуахари, анэдэлъхубзэр абыхэм щадж зэрыхъуари, егъэджакIуэ щымыIахэр зэрызэрагъэпэщари, еджапIэхэр зыхуей тхылъхэр зэрагъэхьэзырари, адыгэбзэкIэ ахэр япэ къызэрыдагъэкIари. Тынштэкъым а лъэхъэнэм егъэджакIуэу улэжьэныр, ауэ гугъуехь мыухыж, кIэ зимыIэ лъэпощхьэпо зыIууэхэм абы гущыкI хурагъэщIакъым фIыуэ илъагъуу къыхиха IэщIагъэм, егъэджакIуэм и къалэн хьэлъэр пщIэрэ щIыхьрэ иIэу игъэзэщIащ, и еджакIуэ псоми ар гуапэу ягу къинащ.
Къэбэрдей советскэ литературэм япэ лъэбакъуэхэр ичу, зиужьу щыщIидзар 20-нэ гъэхэрщ. Япэ тхыгъэ зэзыгъэпэща бгырыс лъэпкъхэр куэдым хущыщIэрт; абыхэм яIэтэкъым тхылъеджи, щIэныгъэ зыбгъэдэлъ цIыху куэди, тхылъ тедзапIи, убзыхуауэ щыттэкъым литературэм и хэкIыпIэ нэхъыщхьэри, абы икъукIэ щымащIэт нэгъуэщI лъэпкъхэм я художественнэ ехъулIэныгъэхэр екIурэ езэгъыу къэзыгъэсэбэпыфыни. Къапэщыт къалэнхэм я гугъуагъыр къагурымыIуэми, а зэманым къэбэрдей литературэр зэфIэгъэувэным нэхъыбэу телэжьар лъэпкъ IуэрыIуатэм и гъукIэгъэсэн усакIуэ нэхъыжьхэу ПащIэ Б., ШэджыхьэщIэ П., ХьэхъупащIэ А., Борыкъуей ТI., Сыжажэ Къ., КIыщокъуэ П. сымэщ. IуэрыIуатэм и Iэмалхэр къагъэсэбэпурэ ахэрщ гъащIэ бзаджэ блэкIам япэу ебгыжари, бгырыс мэкъумэшыщIэм щхьэхуитыныгъэ къизэуар хъуэхъукIэ зыгъэлъэпIари, псэукIэщIэм къыдалъхуахэм хуаIэ гукъыдэжыр къэIуэтэным щIэзыдзари. Ауэ абыхэм я закъуэ къарукIи зэфIэкIын Iуэхутэкъым ар. Абыхэм я нэхъыбэм щIэныгъэшхуэ ябгъэдэлътэкъым, лъэпкъ IуэрыIуатэм и хъугъуэфIыгъуэхэм ахэр зэрыщхьэщыбэкъукIыфын щыIэтэкъым, нэгъуэщI лъэпкъхэм я литературэм зэрыщымыгъуазэм къыхэкIкIэ.
Лъэпкъ литературэм и зэфIэгъэувэныр зыхузэфIэкIынур, зи пщэ къыдэхуэр, ахэр куэд мыхъуми, а зэман гугъум адыгэ лъэпкъхэм къахэтэджыкIыу щIэзыдза усакIуэ, тхакIуэ, щIэныгъэлI ныбжьыщIэ зырызхэрщ. Зи лъэпкъ литературэр гъуэгуанэщIэ тезыгъэувэфыну,
зыужьыныгъэ пэжым ар хуэзышэфыну усакIуэ нэхъыщIэхэм къахэкIар ЩоджэнцIыкIу Алийт.
Гугъуехь куэд пылъщ а усакIуэм 20-нэ гъэхэм иригъэкIуэкIа творческэ лэжьыгъэр зэфIэгъэувэжыным, тхыгъэу абы и Iэдакъэ къыщIэкIар къэхутэжыным. Ар хьэлъэ зыщIыр а зэманым усакIуэм итха щIагъуэ дунейм къызэрытемыхьарщ, ди деж къэса усэ мащIэхэри щитхар пыухыкIауэ зэрымытэмэмырщ. АрщхьэкIэ, зэрыщыта дыдэр иджыкIэ пэжу тхуэмыубзыхужми, а илъэсхэм тхылъ щхьэхуэхэм, газетхэм къытехуа абы и тхыгъэхэм зыкъомкIэ къаIуэтэж ар зыгъэпIейтейуэ щыта гупсысэхэри, Iуэху нэхъыщхьэ зытетхыхьари, Iэзагъ хэлъари.
Щхьэхуитыныгъэм и дыгъэм къыдэуша бгырыс лъэпкъхэм къалэн нэхъыщхьэу а лъэхъэнэм къахуэувар ахэр зыхэт кIыфIыгъэ хьэлъэр гъэкIуэдынырт. Зы лъэныкъуэкIэ, къыдалъхуахэм къапэщыт а лэжьыгъэ хьэлъэм пыухыкIауэ езым хузэфIэкI хилъхьэну арщ ЩоджэнцIыкIум егъэджакIуэу лажьэу щIыщIидзар, адрей лъэныкъуэкIи, езыр зытелажьэ, зи мыхьэнэр псэкIэ зыхищIа Iуэху инырщ абы и тхыгъэхэри нэхъыбэу зытриухуэр. Ауэ усакIуэм, а зэманми иужькIи нэгъуэщI куэдым зэращIым хуэдэу, хъуэхъукIэ, псалъэ лъагэ дыгъэлкIэ щIэныгъэм и мыхьэнэр кърибжэкIыртэкъым, атIэ и усэхэр трищIыхьырт езыр махуэ къэс зыхэт лэжьыгъэм щи- 13 лъагъухэм, игу къигъэкIхэм. Абы къыдэкIуэуи а усэхэм я нэхъыбэр Iуэхугъуэ пыухыкIахэм егъэщIылIа щхьэкIэ, абыхэм ящыщ дэтхэнэ зыми къызэщIэзыкъуэ къару хэлъщ, и зэманым мыхьэнэ ин зиIащ къаIуатэр, езыр куууэ зыщыгъуазэщ ахэр зытеухуар. Абы и щапхъэу къэпхь хъунущ усакIуэм и япэ тхыгъэхэм ящыщу «Къэбэрдей егъэджакIуэ курсантхэ!» усэр. Зэ еплъыгъуэкIэ абы зи гугъу щыщIар а лъэхъэнэм облоном и жэрдэмкIэ гъэмахуэ зыгъэпсэхугъуэхэм зэхуашэсу щыта егъэджакIуэ курсырщ. ЩоджэнцIыкIур зэкIэлъыкIуэу илъэс зыбжанэкIэ а курсхэм щыIащ, шэчыншэуи къыгурыIуэрт абы и мыхьэнэри, илъагъурт и щыщIэныгъэхэри ныкъусаныгъэхэри. Ауэ усакIуэм ар итхын хуей щIэхъуар бгырыс лэжьакIуэбэр щIэныгъэм ешэлIэнымкIэ гъащIэщIэм иригъэкIуэкI лэжьыгъэ инхэм зэран яхуэхъуну, яхузэфIэкIмэ, ар къызэтрагъэувыIэну, зэпаудыну зи мурада, псэукIэщIэм и бийхэм егъэджакIуэр ягъэулъиину, мэкъумэшыщIэхэм гущыкI абы хурагъэщIыну яужь зэритарщ. ГъащIэщIэм къыпэува бийхэм я мурадхэр къутэн щхьэкIэ къызэрыгуэкI мэкъумэшыщIэм гурыгъэIуэн хуейт лъэпкъ щIэныгъэм и лэжьакIуэ емышыжу егъэджакIуэр зэрыщытыр, ар абы ифI зэрылъыхъуэр, псэкIэ зэрылажьэр, «цIэкIэ цIыкIуу, IуэхукIэ ину, егъэджакIуэ зыфIаща» а псэемыблэж лэжьакIуэр нэхугъэм, пэжыгъэм, щхьэхуитыныгъэм зэрибэнакIуэ ерыщыр. Аращ егъэджакIуэм и зэфIэкIыр, и лэжьыгъэр усакIуэм щIигъэлъапIэр, лъэпкъым пщэдей зыIэригъэхьэну ехъулIэныгъэри абы и лэжьыгъэм щIрипхыр: 14
ФыугъащIэ адыгэщIэм Я щIэныгъэр къэзыIэт,
Тыгъэ нэхухэр зи гугъуехькIэ Дэ лэжьакIуэм къыдэзыт!
Тхыбзэ цIыкIухэр фи вагъуэшхуэу КIыфIым феуи тщхьэщывгъэкI.
МыщIэныгъэм и пшэ фIыцIэр Дыгъэ напэм тхутевгъэкI!
Фымышынэу, фымыукIытэу Пэжыр Iэщэуэ вгъэув,
Хьэсанш цIыкIухэр дывгъэгъасэ,
Хэку лэжьакIуэу дывгъэгъэув!
ГъащIэщIэм и япэ махуэхэм бгырыс лъэпкъхэм щIэныгъэ и лъэныкъуэкIэ ехъулIэныгъэ пыухыкIахэр зыIэрагъэхьащ. Ар гъэзэщIэным жыджэру хэлэжьыхьа усакIуэми къыгурыIуэрт, адрей лъэпкъхэми ещхьу, езым и хэкуми зэман кIэщIым текIуэныгъэ инхэр къызэрыщахьар, шэчыншэуи, ар абы иригушхуэрт. Гу къабзэкIэ усэ куэдым абы щигъэлъэпIащ и лъэпкъым къизэуа а текIуэныгъэфIхэр.
Ауэ нэхъыбэжым хуэпабгъэ усакIуэр арэзы щIыгъуейт, ар куэдым щIэхъуэпсырт. А япэ ехъулIэныгъэхэми абы и нэр къыщапхъуэркъым, зи Iуэхур нэсу зыщIэ егъэджакIуэм псынщIэу къехутэ щIэныгъэр пхыгъэкIыным хэлъ ныкъусаныгъэхэр, ахэр ехьэкI, шынэ хэмылъу къыщIегъэщ. Лъэпкъ щIэныгъэм и пхыгъэкIыкIэм усакIуэм хуиIэ мыарэзыныгъэм къыхэкIагъэнущ «Оно» усэр. УсакIуэм мы тхыгъэм зи гугъу щищI ныкъусаныгъэхэр хэлъащ «облоно»-м и лэ- жьыгъэм – ирикъун мылъку зэрыбгъэдэмылъым къыхэкIкIэ еджапIэ къызэIуахагъащIэхэр зыхуей псомкIи абы къыхузэгъэпэщыртэкъым.
Ахэр хуэныкъуэт зэреджэн тхылъ, ягъуэтыртэкъым зэрытхэн тхылъымпIэ, шакъэ дыдэр, зыщеджэн унэ, пэшхэр щIыIэт, зыри зэрыщIэмытым и гугъу умыщIыххи. Ауэ щIэныгъэм лъагъуныгъэ хуэзыщIа сабийхэм нэхъ къатехьэлъэр тхылъыншагъэрщ, анэдэлъхубзэкIэ зэджэн тхылъ зэрамыгъуэтырщ:
Ялъэгъуакъым псалъэ дахэм Iэм къимыщтэу илэжьа,
Ялъэгъуакъым тхыгъэ гъущэм Хэкууи фIыгъуэ зрита.
Дэ ди макъыр кIыгуугу IуэкIэу Сабий цIыкIухэм къахуэнащ,
«ПцIы зыупсыр егъэджакIуэщ»
КъытхужаIэу ежьэжащ.
Класс пхъэбгъум псэ хэтамэ,
Тхьэусыхэу ежьэжынт,
Тхыгъэншагъэм лей ирихыр Ленин и къуэм жыриIэнт. 15
Ауэ а щытыкIэ мыхъумыщIэм игъэгубжьыр, къызэрыщIэкIымкIэ, егъэджакIуэхэм я закъуэкъым. Тхылъ зэрамыIэр хуабжьу ягу къоуэ щIэныгъэм зи нэ къыхуикI хъуа лъэпкъ щIалэгъуалэми. А зэманым усакIуэм и Iэдакъэ къыщIэкIа тхыгъэхэм къыхощыж къыдалъхуахэм апхуэдэ ныбжьыщIэхэр къахэтэджыкIыу зэрыщIидзар, анэдэлъхубзэм лъагъуныгъэ хуэзыщIахэм усакIуэр ирогушхуэ, ахэр егъэлъапIэ. Абы и хъуэпсапIэ апхуэдэ ныбжьыщIэм и образ щызэфIигъэуващ «Хуигъэзакъэ ныбжьэгъуфIу Хьэжыкъарэм» усэм. Абы зыкъомкIи поджэж «Къэрэхьэлъкъ» газетым и тхьэусыхэри».
Лъэпкъ сабийхэм махуэ къэс ядригъэкIуэкI гъэсэныгъэ лэжьыгъэм къыдэкIуэуи ЩоджэнцIыкIур яужь итщ и тхыгъэхэмкIи абыхэм зэрадэIэпыкъуным, щIэныгъэ куу, хьэл-щэн дахэ зэрахилъхьэным. Абы къыхэкIагъэнущ усакIуэм усэ куэд сабийхэм ятриухуэныр, ахэр хэкум и лэжьакIуэ псэемыблэж, гущIэгъу, цIыхугъэ лъагэ зыхэлъ ищIыным зыщIригъэлIалIэр, щIыхуриджэр. Гъэсэныгъэ щIагъыбзэр наIуэу къатещ пэтми, лъэпкъ щIэныгъэм япэ лъэбакъуэхэр щич а зэман гугъухэм апхуэдэ усэхэм къалэн щхьэхуэхэр ягъэзэщIагъэнщ. Апхуэдэхэщ 20-нэ гъэхэм усакIуэм и Iэдакъэ къыщIэкIа усэхэу «Хьэсанш еджакIуэ», «Хьэсанш цIыкIу и гущIэгъу», «ФIэхъус апщий, сабий тхьэпэ» жыхуиIэхэр.
ГъащIэщIэм и телъхьэ, и бэнакIуэ нэс ЩоджэнцIыкIу Алий
лъэпкъ щIэблэр щIэныгъэм и лъэныкъуэ зэрыхъуным къыхуриджэ къудейкIи зэфIэкIыркъым. Ар пэщIэтщ хэкум щекIуэкI лэжьыгъэшхуэхэм къапэувхэм, абы зэран хуэхъуну яужь итхэм. Къэбэрдей-Балъкъэрым апхуэдэхэр а зэманым щымэщIакъым, ауэ абыхэм уегиеми уахуэшхыдэми къашэн щIагъуэ щыIэтэкъым. Нэхъыщхьэр абыхэм я лъабжьэм лэжьакIуэбэр щIэмыгъэхуэнырт, мэкъумэшыщIэхэр гъащIэщIэм, щIэныгъэм я телъхьэ къэщIынырт. Апхуэдэ бэнэныгъэм и мыхьэнэр, Iэмал имыIэу ар егъэкIуэкIын зэ- рыхуейр къызэрыгурыIуэрщ, хуэбгъэфащэ зэрыхъунумкIэ, усакIуэм а илъэсхэм итхыу зыщIидза ауан усэхэм я хэкIыпIэ хъуари. Ахэр куэд хъуркъым, ауэ абыхэм гъащIэм пыщIэныгъэ быдэ хуаIэщ. А лъэхъэнэм усакIуэм етх «Вася», «Дохутыр джэддыгъу» сатирическэ усэхэр.
Адыгэ егъэджакIуэхэм нэмыщI лъэпкъ щIэныгъэр къэIэтыным псэемыблэжу телэжьащ урыс щIэныгъэлI куэди. Абыхэм ягут, я псэт адыгэбзэм тхыгъэ зэрыхузэрагъэпэщари, къуажэ еджапIэхэм ар щадж зэрыхъуари. Ауэ нэгъуэщI лъэпкъхэм къахэкIащ ар шэуэ зытехуа, зыфIэмыкъабыла, абы и бий дыдэу къэува зырызхэри. Нэхъыбэуи абыхэм къехьэлъэкIар шхапIэ яхуэхъуа IэнатIэ хъарзынэхэр анэдэлъхубзэм зэраIэщIихырт. Лъэпкъ щIэныгъэншагъэр мылъку хэкIыпIэ зыхуэзыщIа урысым, къуажэ писару куэд щIауэ лэжьам, и образщ усакIуэм «Вася» усэм щызэфIигъэувэр. Ар щыхуейм мэлажьэ, кърат лэжьапщIэм къыдэкIуэуи Iулъхьэншэу абы зыми зыри хуищIэркъым. Адыгэбзэм и лъэр увмэ, псоми тхэкIэ зрагъащIэмэ, абы зыри къыхуеижынукъым – аращ ар адыгэбзэм и бий щIэхъур.
Революцэр текIуа, лъэпкъым и цIыхухэм я нэхъыбэм гъащIэщIэр жыджэру яухуэ щхьэкIэ а лъэхъэнэхэм ЩоджэнцIыкIум гу лъимытэу къанэркъым, ухуэныгъэщIэхэм наIуэу пэмыувми, лэжьыгъэм
зыщIезыгъэх, зи щхьэ Iуэху фIэкIа зезымыхуэ, лэжьакIуэбэм псыдыуэу ящIэф цIыху щхьэхуэхэри зэрыщыIэр. УсакIуэм къызэригъэлъагъуэмкIи, ахэр зыкIи къащхьэщыкIыркъым гъэпщылIакIуэхэм, псэукIэщIэм и бийхэм, ахэр абы илъагъу хъуркъым, апхуэдэхэм зэрахьэ щIэпхъаджагъэхэр ехьэкI хэмылъу къыщIегъэщ. Апхуэдэ Iуэхугъуэм, гъэпцIакIуэм, нэгъуэщIхэм я пщIэнтIэпскIэ псэу цIыхум и образ щызэфIигъэуващ «Дохутыр джэддыгъу» усэм. А илъэсхэм нэхъ зыубгъуауэ гъащIэм хэта, хэбгъэзыхьмэ, ноби IэщIыб тхуэмыщIа Iэзэ-фэзэхэм мэкъумэшыщIэхэм ирах лейм къегъэгубжь усакIуэр, абыхэм зэрызригъэщIэжыным, ахэр гугъуехьакIуэм гущыкI зэращищIыным хэтщ. ПсэукIэщIэ яухуэмрэ абыхэм я дуней тетыкIэмрэ зэзэгъыжынкIэ Iэмал зимыIэщ, зытет гъуэгу пхэнжым ахэр зыхуишэн щыIэкъым, абыхэм зэрахьэ щIэпхъаджагъэри зи зэхэщIыкIыр лъагэ хъуа лъэпкъым и цIыхухэм куэдрэ яхуэшэчыжынукъым: 16
А, си «къуэшу» дохутыр нэпцIу,
ЦIыху гъэпцIакIуэу къэзыкIухь,
Хьеуан щIыкIэу, шхын хуэпамэу, ПщIантIэ-пщIантIэм дэджэдыхь.
Жин щыIэжкъым дэ ди хэкум.
Псори щтэри ежьэжащ,
Дахуеижкъым жин пэшэгъухэм,
Я зэраныр дыужэгъуащ.
ДэкI лэжьакIуэм я пщэдыкъым,
Уэри хьэлъэр лей умыщI,
АдыгэщIэм ар идэнкъым,
БампIэ хэхъуэ къытхуумыщI.
20-нэ гъэхэм къэбэрдей усыгъэм нэхъыбэу къигъэсэбэпар усэ жанрырщ. Ар къызыхэкIари усэр зэрынэхъ тхыгъуафIэрт, IуэрыIуатэм абы нэхъ зэрызыщиужьарт, гъащIэм къыщыхъу, щекIуэкI дэтхэнэ зы Iуэхугъуэми нэхъ IэпсынщIэ-лъэпсынщIэу ар зэрыпэджэжыфырт. УсакIуэ нэхъыжьхэм гукъэкI ямыщIами, къэбэрдей литературэм а зэманым къыхохьэ усэм и закъуэ къэбгъэсэбэпыну зэрымытэмэмыр, къызэремызэгъыр къызыгурыIуэ усакIуэхэр. Апхуэдэ зэхэщIыкI абыхэм ягъуэтынри зэпхар ахэр нэхъ акъылыфIэу аратэкъым, ар къызыхэкIагъэнур ахэр ди IуэрыIуатэм и мызакъуэу, адрей лъэпкъ литературэхэми я художественнэ традицэ къулейм зэрыщыгъуазэрт.
Поэмэ жанрым и мыхьэнэр нэхъ пасэу къызыгурыIуар икIи абы япэу ерыщу елэжьын щIэзыдзар ЩоджэнцIыкIу Алийщ. А илъэсхэм абы етх поэмищ. Пэжщ, ди жагъуэ зэрыхъунщи, абыхэм ящыщу зым дэ иджыкIэ дыщыгъуазэкъым, ар ди деж къэсакъым. Ауэ гъэщIэгъуэнщ пщIэрэ щIыхьрэ иужькIэ къызэрилэжьа а жанрым а лъэхъэнэм абы гулъытэ лей зэрыхуищIыр, лъэпкъ литературэм ар щызэригъэпэщыну яужь зэрихьэр. Апхуэдэ лэжьыгъэм лъабжьэ хуэхъуар нэгъуэщI лъэпкъхэм я литературэр здынэса лъагапIэхэм ар фIыуэ зэрыщыгъуазэрт, армыхъумэ хуэгъэфэщэгъуейщ 20-нэ гъэхэм я кIэухым ПащIэ Бэчмырзэ а жанрым щызыIэригъэхьа ехъулIэныгъэхэр абы тегъэщIапIэ ищIауэ.
ЩоджэнцIыкIу Алий и япэ поэмэр «Хамэ щIыпIэхэрщ». Ар усакIуэм щитхар 1927 гъэрщ. Ар ди деж къэмысами, апхуэдэ тхыгъэ абы зэриIам, ар зытеухуам, абы и натIэ хъуам тепсэлъыхьыжар мызэмытIэу ар зи IэкIэ тезытхыкIыжа, усакIуэм и деж щеджа Мэлбахъуэрщ. Абы къызэриIуэтэжымкIэ, а тхыгъэм къыщыгъэлъэгъуэжар зи хэку къэзыбгына адыгэхэм Тыркумрэ хьэрып къэралхэмрэ щателъа бэлыхьырщ, тхьэмыщкIагъэшхуэрщ, залымыгъэкIэ IэщIыб ирагъэщIа я щIылъэ-анэм абыхэм хуаIэ лъагъуныгъэрщ. Езыр зыщыгъуазэхэр, и нэгу щIэкIахэр, къыхуаIуэтахэр лъабжьэ хуэхъуами, а тхыгъэм
усакIуэм щIилъхьэр езыр нэхъ зыгъэпIейтей зы гупсысэщ – хамэ щIыпIэм насып зэрыщымыIэрщ, ар щызыIэрыбгъэхьэфынур уи лъахэрщ, абы уисыжмэщ.
Хэт и фIыгъэми нобэкIэ зэхэгъэкIыгъуейуэ щытми, ЩоджэнцIыкIу Алий а илъэсхэм къыгуроIуэ гъащIэ блэкIар къэгъэлъэгъуэжыныр поэмэм и къалэн нэхъыщхьэхэм ящыщ зыуэ зэрыщытыр. Абыи къикIыркъым и зэманыр абы къыхуэмыубыду, абы хищIыкI щIагъуэ щымыIэу, блэкIа жыжьэр гъэпщкIупIэ абы ищIауэ. УсакIуэр куууэ щыгъуазэщ тхыдэм, блэкIам, абы къыгуроIуэ а тIум яку зэпыщIэныгъэ быдэ зэрыдэлъыр, щыIар фIыуэ умыщIэу, ущымыгъуазэу нобэрей псэукIэр тыншу, щыуагъэншэу зэрыпхуэмыухуэнур, и мыхьэнэр нэсу зэрызыхыумыщIэнур.
ПщылIыпIэр траха нэужь, адыгэ гъащIэм и щытыкIарщ усакIуэм и етIуанэ поэмэр – «Мадинэр» – зытриухуэр. А тхыгъэм лъабжьэ
хуэхъуар усакIуэм и бынунагъуэм куэдкIэ епхащ. Абыхэм яку апхуэдэ зэпыщIэныгъэ зэрыдэлъым тепсэлъыхьыжурэ, ЩоджэнцIыкIум и гъащIэм и къекIуэкIыкIам мыр щитхыжыгъащ: «Си унагъуэм и гъащIэ блэкIам тещIыхьауэ сэ зэхэслъхьащ 1935 гъэм традза «Мадинэ» поэмэр». Мадинэ зыфIища япэ тхылъыр усакIуэм къыщыдигъэкIар а илъэс дыдэрщ, ауэ а поэмэр тхын щыщIидзар 1928 гъэрщ, тхылъ щхьэхуэм цIэуэ фIищыным ипэ къихуэуи ар зытIущрэ нэгъуэщI тхылъхэм ихуащ. Пэжщ, япэ къыдэкIыгъуэхэм ехъулIэныгъэ нэс а поэмэм
щигъуэтакъым, зи IэдакъэщIэкIхэм хуэмыарэзыж усакIуэр иужькIэ абы куэдрэ хэлэжьыхьыжащ, куэдкIи нэхъ иригъэфIэкIуащ. ЗыузэщIыныгъэ хьэлэмэт иужькIэ зыгъуэта а поэмэм и вариант 17 18
нэхъыфIхэр зэманыфI дэкIа, художественнэ Iэзагъ нэс зыIэригъэхьа нэужь дунейм къызэрытехьам щхьэкIэ, абы и зэпкърыхыныр иужьыIуэкIэ ехьэкIамэ нэхъ тэмэмщ.
БлэкIа жыжьэм къыдэкIуэуи ЩоджэнцIыкIум зэфIигъэувэжыну яужь йохьэ езым и нэгу щIэкIа, зыкъомкIэ зыщыгъуазэ лъэхъэнэ пыухыкIари. Япэ дунейпсо зауэм бэлыхьу гугъуехьакIуэм къыхуихьам усакIуэр тепсэлъыхьыныр языныкъуэ щIэныгъэлIхэм ирапх Кърымым езым и нэгу щыщIэкIахэм. Шэчыншэуи, абы пэжыгъэ гуэрхэр хэлъщ, ауэ адыгэ гъащIэм ехьэлIэгъуейщ абы и «ЩIымахуэ жэщ» ещанэ поэмэр. Ар усакIуэм щитхар 1929 гъэрщ, абы и цIэри зытIущрэ ихъуэжащ. ЯпэщIыкIэ абы усакIуэм фIищащ «Империалист зауэм и бэлыхьуэ фызабэ тхьэмыщкIэм ишэчахэр», иужькIэ «Империалист зауэмрэ фызабэ тхьэмыщкIэмрэ» жиIэу ар зэрихъуэкIыжащ, иужь дыдэуи ар къызытеувы а тхыгъэр лъэпкъ тхылъеджэм зэрицIыху «ЩIымахуэ жэщырщ». ИджыкIэ дызыщыгъуазэ вариантхэм зэщхьэщыкIыныгъэ мащIэхэр яIэ щхьэкIэ, япэ зэритхам нэхъ пэгъунэгъуу ди деж къэса тхыгъэхэм ящыщ зыщ мы поэмэр, а жанрыр къэгъэсэбэпын и лъэныкъуэкIэ ехъулIэныгъэ пыухыкIахэр ар зи IэдакъэщIэкIым зэрызыIэригъэхьам и щыхьэт наIуэр.
«ЩIымахуэ жэщым» усакIуэм къыщигъэлъэгъуэжыр къэрал унафэщIхэм, мылъкум игъэудэфахэм фейдэ хэкIыпIэу ирахьэжьа империалист зауэм къызэрыгуэкI бынунагъуэ тхьэмыщкIэр бэлыхьрэ хьэзабу зыхидзэрщ, пхуэмыгъэзэкIуэжын лей мыухыжу абы кърихырщ. Тепщэ гупхэм я зэранкIэ къаIэта а зауае бзаджэм зи щхьэгъусэр хэкIуэда, зыпIыжынкIэ бащэу зыщыгугъ и къуэ закъуэр
мэжэщIалIагъэм зыIэщIих цIыхубз тхьэмыщкIэм и образымкIэ усакIуэм къегъэлъагъуэ а зауэм и бэлыхьыр гугъуехьакIуэм зэрагъэвыр, а лъыгъажэ гущIэгъуншэр зылъэмыкIхэм я гугъуехь-бэлыхькIэ, ялъкIэ, я псэкIэ зэрырагъэкIуэкIыр.
«ЩIымахуэ жэщым» зауи бани хэткъым, ауэ абы пэжу, гукъинэжу къыщыгъэлъэгъуэжащ зэрыпхъуакIуэ зауэм лэжьакIуэбэм къахуишэ гуауэ мыухыжыр. ЦIыху къызэрыгуэкIым апхуэдэ зауэм къыхуихь бэлыхьырщ, тхьэмыщкIагъэшхуэхэрщ ар дэтхэнэ зыми гущыкI щызыщIыр, ар къэмыгъэхъуным дэтхэнэ зы цIыхури щIыхуриджэр, щIыхуигъэушыр. А зауае бзаджэм псэууэ иукIа, лейуэ щыIэм я нэхъ хьэлъэр къытрилъхьа пэтми, цIыхубзым игу гужьгъэжь, губжь
гуэрхэр къэкIыркъым, а псор къезыпэса хабзэ мыхъумыщIэ гъащIэм щызекIуэхэм уапэув зэрыхъунур, ебэнын зэрыхуейр иджыкIэ абы къыгурыIуэркъым.
20-нэ гъэхэм къэбэрдей литературэм бжьыпэр щызыIыгъар усыгъэрщ. Адрей жанрхэр абы гугъусыгъуу щызэфIоувэ, ехъулIэныгъэ щIагъуэ абыхэм зыIэрагъэхьэфыркъым. А зэманым нэхъ зыубгъуауэ къагъэсэбэпу зыщIадзэр драматургиерщ. Ар зыкъомкIэ зэпхар щIэныгъэм иджыкIэ пэIэщIэ лъэпкъым дежкIэ ар нэхъ зэхэщIыкIыгъуафIэу, гугъуехьакIуэр гъэсэнымкIэ нэхъ Iэщэ шэрыуэу зэрыщытарагъэнщ. ЕджапIэ нэхъ инхэм, къуажэ клуб зырызхэм я деж япэ художественнэ самодеятельностхэр къыщызэрагъэпэщ, лъэпкъ драматургие зэрыщымыIэм и зэранкIэ езыхэм я IэдакъэщIэкI пьесэхэр ягъэув. Хэкум ехьэжьауэ зыужьыныгъэ щызыгъуэта а Iуэхум и мыхьэнэр ЩоджэнцIыкIум нэсу къыгуроIуэ, езыри и къарум а жанрым щоплъыж. Бахъсэн мэкъумэш еджапIэм и унафэщIу щылэжьа илъэсхэм абы етх и япэ пьесэр, езым и унафэм щIэту еджакIуэхэм ар 2 Заказ №2618 ягъэув, къуажэ гъунэгъухэм яшэурэ щагъэлъагъуэ. А пьесэр ди деж къэсакъым, ауэ абы щыгъуазэхэм, щыджэгуахэм зэрыжаIэжымкIэ, ар зытеухуауэ щытар хэкум щыув гъащIэщIэр зыIууэ гугъуехьхэрщ, бэлыхьхэрщ, лъэпкъым и цIыхухэр зыхэт кIыфIыгъэ хьэлъэм абы и зыужьыныгъэр зэрызэтриIыгъэрщ. Апхуэдэ тхыгъэ ЩоджэнцIыкIум а лъэхъэнэм зэритхам щыхьэт тохъуэ КIыщокъуэ Алими, абы и гугъу езы усакIуэ дыдэми щещIыж «Къэрэхьэлъкъ» газетым а илъэсхэм къытрыригъэдза и тхыгъэхэм ящыщ зым. Абы мыр щыжиIащ: «Апхуэдэ къабзэу театр хуэдэхэри адыгэбзэкIэ тхауэ къыдогъэлъагъуэ».
Къэбэрдей литературэм нэхъ тыншу щызэфIэувэркъым прозэри.
А жанрым зыкъомкIэ пэжыжьэ тхыгъэ закъуэтIакъуэщ къэбэрдеибзэкIэ 30-нэ гъэхэм дунейм къытехьар, апхуэдэхэм я пщIэр бгъэлъэхъшэныр къемызэгъми, ахэр лъэпкъ тхакIуэхэм еджапIэ яхуэмыхъуами. НэгъуэщI литературэхэм я ехъулIэныгъэхэм фIыуэ щыгъуазэ ЩоджэнцIыкIум къыгуроIуэ лъэпкъ литературэр абы зэрыхуэныкъуэр, зэригъэпэщын зэрыхуейр. Апхуэдэ зэхэщIыкI пэжым зэрытетар арагъэнущ усакIуэр а жанрым елэжьу щIыщIидзар, тхыгъэ куэд абы иритхын хузэфIэмыкIами. Иджыблагъэ наIуэ зэрыхъуамкIэ, 30 гъэхэм я пэщIэдзэ дыдэм итхауэ зыхуагъэфащэу щыта абы и рассказ цIэрыIуэр – «Хьэжыгъэ пут закъуэр» – къызэрыщIэкIымкIэ, усакIуэм щитхар 20-нэ гъэхэм я кIэрщ. Ар щитхамрэ абы и хэкIыпIэ хъуамрэ тепсэлъыхьыжу усакIуэм и гъащIэм и къекIуэкIыкIам мыпхуэдэу къыщигъэлъэгъуауэ щытащ: «Си унагъуэ мэжэщIалIэм си сабиигъуэм шхын зэрыхуэсхьа Iуэху щIэпхъаджэр 1928 гъэм сигу къэкIыжри, абы ипкъ иткIэ сэ стхащ си япэ рассказ «Хьэжыгъэ пут закъуэр». А тхыгъэ хьэлэмэтым щIэлъ купщIэм и кууагъым, игъуэта художественнэ гъэпсыкIэ гъуэзэджэм наIуэ къыпщащI сыт хуэдэ зэфIэкIрэ Iэзагърэ усакIуэм а илъэсхэм прозэми къыщигъэлъэгъуами.
Лъэпкъ щIэныгъэм, литературэм и япэ лэжьакIуэхэм сыт щыгъуи куэд ялэжьын хуейуэ я пщэ къыдохуэ. Абы къыхэкIкIи ЩоджэнцIыкIум и зэманыр, цIыху псэукIэр и художественнэ тхыгъэхэм къыщигъэлъэгъуэным къыдэкIуэу, нэгъуэщI Iуэху куэди илэжьын хуей мэхъу. ГъащIэщIэ зызыужьу щIэзыдзар а илъэсхэм куэдым хуэныкъуэт, гугъуехьхэр гъунэжу къыпэщытт. Ауэ абы зыIэригъэхьэфыну ехъулIэныгъэхэр нэхъ зэтезыIыгъэр лъэпкъыр зыхэт кIыфIыгъэрт. ЕгъэджакIуэу лажьэ, щIэныгъэм и мыхьэнэр куууэ къызыгурыIуэ усакIуэм къарууэ иIэр зрихьэлIар къыдалъхуахэр зыхэт кIыфIыгъэр гъэкIуэдынырт, ахэр щIэныгъэм и телъхьэ щIынырт. Ар нэхъ псынщIэу игъэзэщIэн, абыхэм ятеухуауэ езыр зытет Iуэху еплъыкIэхэр лъэпкъ цIыхубэм я деж нэхъ щIэхыу нигъэсын папщIэ усакIуэм а илъэсхэм тхыгъэ зыбжанэ къытрырегъадзэ анэдэлъхубзэкIэ къыдэкIыу щIэзыдза «Къэрэхьэлъкъ» газетым. Абыхэм я нэхъыбэр зытеухуар IуэхугъуитIщ – егъэджакIуэм и пщIэр, анэдэлъхубзэм и мыхьэнэр цIыхухэм къагурыгъэIуэнымрэ литературэбзэ къулей абы хузэгъэпэщынымрэщ.
ГъащIэщIэм и бий псоми я бэнэныгъэр а зэманым нэхъыбэу зыхуэунэтIауэ щытар абы я ухуакIуэ нэхъ ерыщ егъэджакIуэхэрт. Ахэр гъуанэдэууэ яукIырт, пцIыхэр тралъхьэрт, сыт хуэдизкIи зэрагъэулъииным яужь итт, анэ-адэхэр, сабийхэр абыхэм щагъэшынэрт. Абы къыхэкIкIэ егъэджакIуэм и мыхьэнэр, къалэн гъуэзэджэ
игъэзащIэр бгырыс мэкъумэшыщIэхэм къагурыгъэIуэныр, дэтхэнэ зыми абы хуэфащэ пщIэ хуищI, къилъытэ, и дзыхь иригъэз, и 19 20
гуфIэгъуи, и гузэвэгъуи бгъэдилъхьэ щIыныр мыхьэнэшхуэ зиIэ Iуэхугъуэу щытащ.
«Зыщымыщ зыхэмылъ дыщэу» усакIуэм къилъытэ егъэджакIуэрщ лIэщIыгъуэ куэд лъандэрэ жылэхэм залымыгъэ къезых кIыфIыгъэм езэуар, «захуагъэм щIэкъуу, тхьэмыщкIэхэм я телъхьэу.» къэгъуэгурыкIуар. Бгырыс гугъуехьакIуэм щхьэхуитыныгъэ щигъуэта зэманми абы и къалэныр нэхъ мащIэ, и пщIэр нэхъ лъахъшэ зыкIи хъуркъым – аращ къэрал щIэблэм «дуней псэукIэм и къулеягъыр»
езыгъащIэр, щIэныгъэ куу езытыр, «щэнрэ щытыкIэ дахэрэ» абыхэм яхэзыпщэр, адэ папщIэу ящхьэщытыр. Аращ егъэджакIуэр жылэм псэкIэ нэхъ пэгъунэгъууи усакIуэм къыщIилъытэр.
20-нэ гъэхэм зыужьыныгъэм лъэбакъуэщIэхэр хуэзычу щIэзыдза анэдэлъхубзэми гугъуехь мыухыжхэр и натIэ хъуат. Тхыгъэм имылъу лIэщIыгъуэхэм къэгъуэгурыкIуа, хэкIуэдэжыпэным залымыгъэкIэ нахусыпауэ щыта адыгэбзэм и зэфIэувэжыныгъэм, и зыужьыныгъэм
иригуфIэным, зэрахузэфIэкIкIэ ар даIыгъыным и пIэкIэ, лъэпкъым и цIыху щхьэхуэхэр, псом хуэмыдэжу муслъымэн диным и лэжьакIуэхэр, абы бий хуохъу, ар еджапIэм зэрыщрамыгъэджыным, абыкIэ тхылъхэр къызэрыдамыгъэкIыным ерыщу яужь итщ. Языныкъуэхэм къызэралъытэмкIэ, абы и зыужьыныгъэр, нэгъуэщIхэм къазэрыфIэщIымкIэ, урысыбзэм, хьэрыпыбзэм икъукIэ зэран хуэхъунут. Зыкъомым яфIэмыкъабылми, ЩоджэнцIыкIум пасэу къыгуроIуэ анэдэлъхубзэм и къарур, и зэфIэкIыр, арыншауи лъэпкъ литературэр, зэрыщыту культурэр зэфIэувэнкIэ Iэмал зэримыIэр. Адыгэбзэм, абы и зыужьыкIэ хъунухэм теухуауэ тхыгъэ зыбжанэ усакIуэм а илъэсхэм итхыныр къызыхэкIари аращ.
Зи анэдэлъхубзэр псэуэ зылъагъу, нэсу зыщIэ усакIуэм къелъытэ адыгэбзэр бзэ нэхъыжь дыдэхэм ящыщу, адрейхэм къащхьэщызыгъэкI щытыкIэ гъэщIэгъуэн куэд абы хэлъу, языныкъуэхэм пцIы тралъхьэ щхьэкIэ, ар мыкъулейсызу, зэраIуатэм хуэдэу мытхьэмыщкIэу, фIэщхъуныгъэ хэлъуи абы жеIэ, тхыгъэ игъуэтмэ, зэман кIэщIым абы зыужьыныгъэфIхэр зэрызыIэригъэхьэнур, адрейхэм зэралъэщIыхьэжынур. И тхыгъэхэмкIэ усакIуэр зи ужь итыр, зы лъэныкъуэкIэ, анэдэлъхубзэм хуагъэIу пцIыхэр, хужаIэ псалъэ мышыухэр зэрымыпэжыр къыщIэгъэщынырщ, адрей лъэныкъуэкIэ, хэутэн ящI, апхуэдиз зыхущIатхъуэ бзэ телъыджэм и къулеягъым, и къабзагъым, нахуагъым къыдалъхуахэм гу лъаригъэтэнырщ, ар
узэщIыным цIыхухэр хузэщIиIэтэнырщ, литературэбзэ нэс зэгъэпэщын папщIэ лэжьыпхъэхэр къихутэнырщ.
УсакIуэм къызэрилъытэмкIэ, «зи бзэр бзэ мыхъуну зы жылэ закъуи бгъуэтынкъым, фIэIуэхуу, хуэзэу игъэлажьэмэ». Бзэм «увыпIэ лъахъшэ» иIэныр зи зэраныр ар тхыгъэм зэримылъырщ, ар зезыхьэ и цIыхухэм зыужьыныгъэ нэс зэрамыIэрщ, ар къекIуу къызэрамыгъэсэбэпырщ.
Ауэ лъэпкъыр зэрыпсалъэ бзэр езыр-езыруи къулей хъуркъым,
зыужьыныгъэ нэс игъуэтыркъым. Абы и ехъулIэныгъэхэр къыгуэхыпIэ имыIэу епхащ ар зезыхьэ лъэпкъыр абы зэрыхущытым, фIыуэ зэрилъагъум, екIуу къызэригъэсэбэпым. УсакIуэр теплъэ хъуркъым зи бзэр зэзымыпэсыжхэм, абы ирипсэлъэныр зэзыусыгъуэджэхэм, абы нэмыплъ езытхэм. КъызэрыщIэкIымкIэ, ди зэманым и мызакъуэу а илъэсхэми щыIащ хамэбзэм ирипсэлъэф хъумэ «цIыху нэс» хъупауэ, щIэныгъэ куу ябгъэдэлъу къызыфIэщIхэр, я анэдэлъхубзэм ирип- сэлъэныр емыкIу къызыщыхъухэр. И тхыгъэхэм ящыщ зым усакIуэм щапхъэу къыщехь партым хэт апхуэдэ «унафэщI» къызыфIэщIыжам мыукIытэу и щхьэ ирипэс мыпхуэдэ псалъэхэр: «Гъымсым жысIэу сэ адыгэбзэ сыхуейкъым, сызыхуейр урысыбзэщ». Ауэ а лъэхъэнэм партым хэмыта усакIуэр а Iуэхум нэгъуэщIу йогупсыс, пэжуи къыгуроIуэ апхуэдэ къулыкъущIэ щIэныгъэншэ къэунэхуахэм лей мыухыжыр лажьи хъати зимыIэ анэдэлъхубзэм зэрырахыр. УсакIуэм апхуэдэхэм жэуапуи яритыр мыращ: «Апхуэдэу зи бзэрэ зи лъэпкърэ зымыдэжыр дауэ цIыху хъун? Мыбы хуэдэ насыпыншэм адрей зи къэхъугъуэхэр дремыплъей!»
Языныкъуэ адыгэхэм ди зэманми е къагурымыIуэ е яфIэфIу зэхагъэзэрыхь нэгъуэщI зы Iуэху гъэщIэгъуэнми и тхыгъэхэм щытепсэлъыхьащ ЩоджэнцIыкIу Алий. Абы къызэрилъытэмкIэ, сабийм щIэныгъэ зэретын хуейр абы ищIэ, зэрыпсалъэ, къыгурыIуэ анэдэлъхубзэрщ. ХамэбзэкIэ ар занщIэу ебгъэджэну яужь уихьэмэ, а бзэ зыщымыгъуазэм и зэгъэщIэн къудейм пщIэншэу абы илъэс Iэджэ тригъэкIуэдэнущ, нэсу къызэрыгурымыIуэм и зэранкIи еджапIэм щIэныгъэ щIагъуэ абы къыщIихыфынукъым. Абы и лъэныкъуэкIэ усакIуэр зытета Iуэху еплъыкIэр и тхыгъэхэм ящыщ зым мыпхуэдэу щитхыжыгъащ: «Зы щIалэ къэувынщи, «сэ адыгэбзэкIэ седжэнукъым» жиIэнщ. Ар икъукIэ щыуагъэшхуэщ. Нобэ а балигъ хъуа
цIыхум хамэбзэкIэ зригъэщIэжыну щIэныгъэмкIэ гъунэгъу джэдэщым щыулъэпхъэщэныр хинэн хуэдэ щIэныгъэ къигъуэтыжыфынкъым, ар зэригъуэтынур и анэм къыдалъхуа бзэм еджэкIэщ. Ар къуигъэщIэни нэгъабэ мазэ тIущкIэ еджапIэм къекIуэлIахэм (адыгэбзэкIэ еджахэм) иджы я гукъеуэхэр «Къэрэхьэлъкъ» газетым хуиту щаIуэтэжу ежьэжахэщ. Мазэ тIущ дэнэ къэна, илъэс тIощIкIэ а хамэбзэкIэ еджахэм иджыри «слIо газетым хъыбару жиIэхэр» жаIэу хэт хуэдэщ».
20-нэ гъэхэм къэбэрдей литературэм и пащхьэ къиува къалэн нэхъ инхэм ящыщ зыуэ щытащ литературэбзэр зэгъэпэщыныр. Абы зегъэужьыным икIэщIыпIэкIэ еувалIэр, и хэкIыпIэ нэхъыщхьэхэр а зэманым япэ къызыгурыIуар, зыубзыхуар ЩоджэнцIыкIу Алийщ. Абы елэжьыным пасэу зэрыщIидзарщ, япэ махуэхэм къыщыщIэдзауэ еплъыкIэ тэмэмхэм зэрытетарщ лъэпкъыбзэм и зыужьыныгъэм усакIуэм хэлъхьэныгъэфIхэр щIыхуищIыфар, пхужымыIэну и лъэпкъыбзэр иригъэфIэкIуэныр къыщIехъулIар. А илъэсхэм абы къыжиIа гупсысэ гъэщIэгъуэнхэм я пщIэр ноби зыкIи къэлъэхъшакъым, абы
къигъэувахэр языныкъуэхэм иджыри къагурыIуэркъым, яфIэкъабылкъым, мыгъэзэщIауи къонэ.
УсакIуэм и тхыгъэхэм къызэрыхэщымкIэ, абы фIэтэмэмкъым бзэхэр къулейрэ къулейсызу зэрызэщхьэщадзыр. Бзэуэ щыIэм щытыкIэ зэхуэдэ яIащ, гъуэгуанэ зэщхь къакIуащ, ауэ ахэр иужькIэ зэщхьэщыкIамэ, ар зи фIыгъэр языныкъуэхэм тхыгъэ зэрыхузэрагъэпэщарщ, ар зезыхьэ лъэпкъым щIэныгъэ зэрызыIэригъэхьарщ, ар екIуу, хуэсакъыу къагъэсэбэп зэрыхъуарщ. Абы къыхэкIкIэ дэтхэнэ зы лъэпкъыбзэри къулей пхуэщIынущ, абы тхыгъэ игъуэтмэ, зэрыхуэфащэкIэ уегугъумэ, уелэжьмэ. Абы и щапхъэу усакIуэм къехь урысыбзэр, абы и тхыдэр.
УсакIуэм къызэрилъытэмкIэ, дэтхэнэ зы лъэпкъыбзэми зезыгъэужьыр абы и щIэныгъэлIхэрщ, тхакIуэхэрщ, усакIуэхэрщ. Бзэм нэхъ дахэу, шэрыуэу, къабзэу хэлъ псалъэхэр абыхэм я тхылъхэм хагъэ- 21 22
хьэ, лъэпкъым и цIыхухэр абыхэм йоджэ, а псалъэхэр зрагъащIэ, а щIыкIэм тетуи я бзэр, псэлъэкIэр йофIакIуэ. Нэхъ пасэIуэу апхуэдэ гупсысэ, Iуэху еплъыкIэ дыдэхэм тетащ М. Горькэр, ауэ ар урыс тхакIуэм и тхыгъэхэм кърихарэ езым и гупсысэм къигъэщIарэ иджыкIэ зэхэгъэкIыжыгъуафIэкъым.
Абы къыдэкIуэуи дэтхэнэ зы лъэпкъыбзэми и къулеягъэм и хэкIыпIэ нэхъыщхьэу увыр лъэпкъ IуэрыIуатэрщ, анэдэлъхубзэм я дахагъэмрэ къабзагъэмрэ зыхъумарщ, зыхэпщарщ. Художественнэ талант зиIэ лъэпкъ усакIуэ-уэрэджыIакIуэхэр лIэщIыгъуэкIэрэ зытелэжьа, зэрахузэфIэкIкIэ япсыхьа, хабзэ гуэрхэм ирагъэува а бзэр IэщIыб пщIыуэ литературэбзэ зэрыпхузэмыгъэпэщынур а илъэсхэм абы хьэкъыу псэкIэ къыгурыIуащ. IуэрыIуатэр хъумэн, зэхуэхьэсын, джын, абы и бзэм и къулеягъыр къекIуу къэгъэсэбэпын зэрыхуейм тепсэлъыхьурэ, и тхыгъэхэм ящыщ зым абы мыр щитхыгъащ: «Дэ ди бзэри бей хъун папщIэкIэ къэрэхьэлъкъ лэжьакIуэм я гъэсэныгъэр утыкум къизыхьауэ щыт егъэджакIуэхэм гугъу зрагъэхьын
хуейщ: псалъэм щхьэкIэ, абыхэм дахэ-дахэу таурыхъ, уэрэд, шыпсэ, нэгъуэщI IуэрыIуатэ Iэджэхэр, хъуэхъу, гъыбзэ хуэдэхэри хуэсакъыу яхъумэн хуейщ». Абы къыдэкIуэуи усакIуэм къегъэув «ди бзэм хэдгъэхъуэн папщIэкIэ дэтхэнэ къуажэми IуэрыIуатэу къахэна уэрэдыжь, шыпсэжь, хъуэхъухэр зэхуэхьэсыжын. псалъэжьхэр» тхылъым игъэхуэн хуейуэ.
Къэбэрдеибзэм и къулеягъым и зы хэкIыпIэ хъунухэм ящыщу усакIуэм къелъытэ ди къуэшхэм, ди лъэпкъэгъухэм я бзэри. Абыхэм къэбэрдеибзэм хэмытыж псалъэ зыбжанэ къыхэнащ, къыщагъэсэбэп. НэгъуэщIыбзэм къыхэпх нэхърэ ахэр лъэпкъыбзэм и псалъалъэм хэгъэхьамэ абы нэхъ фIэтэмэмщ, езым и тхыгъэхэми апхуэдэ псалъэ куэд къыщегъэсэбэп.
ЩоджэнцIыкIум а илъэсхэм пэжу къыгуроIуэ бзэ къулейм и мыхьэнэри, дэтхэнэ зы цIыхур абы щIыхуейри. Абы къызэрилъытэмкIэ, щIэныгъэлIхэм ирагъэкIуэкI къэхутэныгъэхэр къыщыбгъуэтынур тхылъырщ, къызэрыпщIэр бзэрщ, абы и фIыгъэкIи бзэр сыт хуэдизкIи нэхъ къулеихукIэ щIэныгъэлIхэм я къэхутэныгъэщIэхэр нэхъ щIэхыу, тыншу зыбогъащIэ, лъэпкъым и зэхэщIыкIыр, щIэныгъэр, Iэзагъыр нэхъ лъагэ ящI.
Бзэм и зыужьыныгъэр, и пщIэр къэIэтыныр ЩоджэнцIыкIум нэгъуэщI зы Iуэхугъуэми ирепх. А бзэр зезыхьэхэм я анэдэлъхубзэм и мыхьэнэр къащыгурыIуэнур абы илэжьым, хузэфIэкIым хэхъуэмэщ, унагъуэм и закъуэ мыхъуу, ар гъащIэм и дэтхэнэ зы IэнатIэми къыщагъэсэбэпу щIадзэмэщ. А Iуэху еплъыкIэр усакIуэм зэрыфIэтэмэмыр IупщIу къыхощыж абы и тхыгъэхэм ящыщ зым. Абы мыр щыжыIащ: «А бзэм нэмыс щигъуэтынур лэжьакIуэм я сэбэп тхылъхэм ихуэрэ IуэхущIапIэхэм щызекIуэ хъуатэмэщ. Армыхъумэ, хъыбар гъущэкIэ бзэр пхыгъэкIыгъуей хъуну къыщIэкIынщ». УсакIуэм пэжу гу зылъита а Iуэху щхьэпэр ди зэманым тхуэгъэзэщIакъым, анэдэлъхубзэм зегъэужьыным псалъэмакъ куэд етщIэкI, къару, мылъкухэр гъунэжу тедгъэкIуадэ пэтми.
Къэбэрдей литературэм 20-нэ гъэхэм нэхъыбэу щылэжьар усакIуэ нэхъыжьхэрщ, лъэпкъ IуэрыIуатэм и гъукIэгъэсэнхэрщ. Ауэ а зэман дыдэми абы къыхохьэ лъэпкъ усыгъэм псалъэщIэ щыжызыIэ усакIуэ ныбжьыщIэ – ЩоджэнцIыкIу Алий. Абы и усэм къыгуэхыпIэ имыIэу епхащ лъэпкъ литературэм а илъэсхэм лъэбакъуэщIэ ичри, иужькIэ зыужьыныгъэ хьэлэмэт зыIэригъэхьэри. УсакIуэм абы хуищIа хэлъхьэныгъэр зыщылъагъупхъэри литературэм жанр куэдыр абы зэрыщызэригъэпэщыфарщ, псэукIэщIэ зэфIэувэм и Iуэхугъуэ нэхъыщхьэхэр щыуагъэншэу къызэрихутэфарщ, и лъэпкъ усыгъэм художественнэ гъэпсыкIэ, ухуэкIэ я лъэныкъуэкIэ IэмалыщIэхэр къызэрыщызэIуихыфарщ. А зэманым къыщожьэ усакIуэм зэхилъхьэ усэ гъэпсыкIэщIэр, къигъэсэбэпу зыщIидзэ кIэух рифмэр, лъэпкъ усыгъэр пасэхэм зыщымыгъуазэу щыта строфа зэмылIэужьыгъуэхэр.
тхыгъэ къыдэгъэкIыныр, тедзэныр зэрыгугъум, дэIэпыкъуэгъу лъэпкъ зэримыIэм я зэранкIэ ЩоджэнцIыкIум 20-нэ гъэхэм хузэфIэкIын псори хуэмыщIами, ар лIыпIэ иуващ, абы нэсу къыгурыIуащ художественнэ псалъэм и мыхьэнэр, и къарур икIи ар абы Iэщэ мыубзэщхъу ищIащ. Творческэ лэжьыгъэфI иригъэкIуэкIам, и тхыгъэ къыдэкIахэм тепщIыхьмэ, а усакIуэр а лъэхъэнэм лъэпкъ литературэм тхьэмадэ махуэ хуэхъуащ, зыми абы гу лъимыта щхьэкIэ.
ЕгъэджакIуэм игъэзащIэ зэрыхьэлъэм, къалэныр * * *
Къэбэрдей-Балъкъэрым 30 гъэхэм, хэкум адрей и щIыпIэхэми хуэдэу, зыужьыныгъэфIхэр зыIэригъэхьащ. Зэман кIэщIым къриубыдэу абы колхоз, совхоз, завод, фабрикэ инхэр щаухуащ, цIыхухэм я псэукIэр, залымыгъэ инхэр щызекIуэ пэтми, ефIэкIуащ. Псом нэхърэ нэхъ щIэгъэпсынщIауэ ехъулIэныгъэщIэхэр къыщазэуащ лъэпкъ щIэныгъэм, культурэм, литературэм. Ахэр куэдкIэ нэхъ иныжи хъуну къыщIэкIынт, творческэ лэжьакIуэ нэхъыфIхэр щхьэ закъуэ унафэм и хабзэ ткIийхэм, гущIэгъуншэхэм я зэранкIэ хьэкъыншэу мин бжыгъэкIэрэ ямыгъэкIуэдамэ, зэтрамыукIамэ. А зэманым ирихьэлIэу лъэпкъым и цIыхухэм я щIэныгъэншагъэр ягъэкIуэдащ, еджапIэ, техникум, институт зыщымыгъуазэхэр къызэIуахащ, лъэпкъ театр, тхылъ тедзапIэхэр зэрагъэпэщащ, анэдэлъхубзэкIэ газет, альманах, тхылъхэр къыдэкIхэу хуежьащ. Псом нэхърэ нэхъыщхьэжыращи, зи анэдэлъхубзэм, зи литературэм зи нэ къыхуикI лъэпкъ тхылъеджэ хэкум иIэ хъуащ, ТхакIуэхэм я союзи къызэрагъэпэщащ.
Къэбэрдей литературэм а илъэсхэм жыджэру щолажьэ усакIуэ нэхъыжьхэр: ПащIэ Бэчмырзэ, Сыжажэ Къылъшыкъуэ, ШэджыхьэщIэ Пщыкъан, Борыкъуей ТIутIэ, ЩэрэлIокъуэ Талъустэн, ХьэхъупащIэ Iэмырхъан сымэ. Ауэ хэлъхьэныгъэ нэхъ ин лъэпкъ литературэм хуащIыныр абы щыгъуэ нэхъ зыхузэфIэкIыр щIэныгъэ куу зэзыгъэгъуэтауэ абы къыхыхьэ усакIуэ, тхакIуэ ныбжьыщIэхэрщ. Абыхэм ящыщ дэтхэнэ зыми и хъэтI, Iуэху еплъыкIэ пыухыкIахэр иджыкIэ хузэмыгъэпэщами, ахэр гъащIэм щекIуэкI зэхъуэкIыныгъэхэм нэхъ куууэ хоплъэф, абы и щытыкIэ нэхъыщхьэхэр къахутэф, нэгъуэщI лъэпкъ литературэхэм я ехъулIэныгъэхэр нэхъ къекIуу, Iэзэу къагъэсэбэп.
ЩоджэнцIыкIу Алий и творчествэм зыщиужьыр, ехъулIэныгъэ хьэлэмэтхэр абы щызыIэригъэхьэр 30-40 гъэхэрщ. А илъэсхэм ар егъэджакIуэуи, районом и инспектор-методистуи, еджапIэ щхьэхуэхэм я унафэщIуи лэжьащ. Ауэ 1936 гъэм Налшык къэIэпхъуэжа нэужьщ куэд щIауэ и нэ къызыхуикI творческэ лэжьыгъэ нэсым абы зыщритыфыр, IэнатIэ зэхуэмыдэхэм иужькIи ар пэрыт, общественнэ лэжьыгъэ, къалэн зэхуэмыдэхэр игъэзащIэ пэтми. Абы и творческэ 23 24
ехъулIэныгъэхэри къыгуэхыпIэ имыIэу епхауэ къыщIэкIагъэнущ псэуэ илъагъу и хэкум и текIуэныгъэ инхэм, абы щекIуэкI зэхъуэкIыныгъэ гъэщIэгъуэнхэм, творческэ лэжьакIуэхэм махуэ къэс яхэт, яIущIэ, епсэлъылIэ зэрыхъуам. Зэман кIэщIым къриубыдэу апхуэдиз зыужьыныгъэ сыт и лъэныкъуэкIи усакIуэм къизэуныр къызыхэкIар фIыуэ илъагъу и IэщIагъэм ар икIэм-икIэжым щхьэхуит зэрыхуэхъуарщ, и гугъуехь къимылъытэу, и псэ емыблэжу ар зэрылэжьарщ.
Нэхъ пасэхэм хузэфIэмыкIахэм пищэу, ЩоджэнцIыкIур 30-
40 гъэхэм литературэм и жанр псоми иролажьэ, абыхэм усакIуэм и зэхэщIыкIым и кууагъыр, и акъылым и жанагъыр, лъэпкъ тхыдэм, цIыху гъащIэм куууэ зэрыщыгъуазэр, художественнэ Iэзагъ нэс зэрызэригъэпэщар наIуэ къыпщащI. УсакIуэм и тхыгъэ телъыджэхэм я фIыгъэкIэ а илъэсхэм къэбэрдей усыгъэм пхужымыIэну зеужь, текIуэныгъэщIэхэр къезэу, гъащIэм и къэгъэлъэгъуэкIэщIэ, Iэмал зэхуэмыдэ пасэм ар зыщымыгъуазэу щытахэр къызэIуех.
Адыгэ литературэм и тхыдэм елэжь языныкъуэ щIэныгъэлIхэм яфIэмыкъабылми, лъэпкъ усэм и ехъулIэныгъэхэр зи фIыгъэр, зи фIыщIэр ЩоджэнцIыкIу Алийщ. А усакIуэм и «Iэгъуапэ хуитырщ» иужькIэ КIыщокъуэ Алим, КIуащ БетIал сымэ къызэрылъэтыкIар, аращ абыхэм я тхыгъэхэм я къежьапIэ, хэкIыпIэ нэхъыщхьэ хъуар. Дэтхэнэ лъэпкъ литературэми и хабзэу щытщ япэ итыр къыкIэлъыкIуэм тегъэщIапIэ ищIыныр, абы къыхэкIкIэ и щхьэ течауэ жыпIэ хъунущ ЩоджэнцIыкIум и усэхэр мыхъугъамэ, КIыщокъуэ Алим и лирикэр щымыIэну. Ауэ абыи къикIыркъым езы ЩоджэнцIыкIуми тегъэщIапIэ гуэрхэр имыIауэ, абы и усэхэр щIыIэнэщIым щызэфIэувауэ – абыхэм я хэкIыпIэ хъуар лъэпкъ IуэрыIуатэрщ, нэгъуэщI лъэпкъхэм я литературэхэм я художественнэ опыт къулейрщ.
Езыхэм я хабзэ, гъэпсыкIэ пыухыкIахэр зиIэж ЩоджэнцIыкIум и усэхэр тегъэщIапIэ ищIахэми ещхьыжкъым, ахэр я щхьэ хущытщ, зыми хэгъуэщэнукъым, а усакIуэм зэриIэдакъэщIэкIыр къыумыщIэнкIэ Iэмал иIэкъым.
Лъэпкъ усэхэм ЩоджэнцIыкIум хэлъхьэныгъэ хуищIар зыщылъагъупхъэр зы Iуэхугъуэуи къыщIэкIынукъым – абы куэд къызэщIеубыдэ. Ар щыплъагъу хъунущ усэхэр зытепсэлъыхь, зытеухуа тематикэм зыужьыныгъэ нэс абы зэрыритами, пасэрей усэхэм къагуэкIыу нэгъуэщIу абыхэм гъащIэр къызэрагъэлъагъуэми, хэкум щекIуэкI Iуэху нэхъыщхьэ дыдэхэр къызэрыщыIэтами, ухуэкIэ, гъэпсыкIэ хьэлэмэт ягъуэтами.
ЩоджэнцIыкIу Алий и фIыгъэкIэ лъэпкъ усэхэм зыIэрагъэхьа я ехъулIэныгъэхэм ящыщ зыуэ жыпIэ хъунущ хъуэхъу, псалъэ лъагэ дыгъэлхэр къебжэкIыным къытекIыу, абы ауэ къызэрыгуэкI цIыхум и образыр зэфIэгъэувэныр къалэн зэрыщыхъуар. 20-нэ гъэхэм усакIуэм ар нэсу хуэмылэжьамэ, хузэфIэмыкIамэ, иужькIэ а Iуэхум абы нэхъ зрегъэужь, и зэманым и цIыху зэхуэмыдэ куэдым я образ уардэхэр и усэхэм щызэфIегъэувэ. Абы и щапхъэу къэпхь хъунущ «КхъыIэ, хуиту сегъэгугъу» усэм хэт пионер цIыкIум и образыр, е «Линэ трактористкэщ» усэм щызэфIэгъэува къэбэрдей пщащэр, хьэмэрэ «Псэемыблэж пщащэм» хэт, гъащIэщIэм зи псэр щхьэузыхь хуэзыщI адыгэ цIыхубзыр. Я кууагъкIэ, пэжагъкIэ, ягъуэта гъэпсыкIэкIэ нэхъ цIэрыIуэщ усакIуэм и «Сэтэней», «Сэтэней дахэ» тхыгъэхэр, нобэрей адыгэ цIыхубзым и зыужьыныгъэр, щхьэхуитыныгъэ нэс зыIэригъэхьар, ехъулIэныгъэ къизэуахэр къыщыгъэлъэгъуахэр. Сэ- тэней хуэдэхэр усакIуэм щIигъэлъапIэр гъащIэщIэм и лъэныкъуэ, и телъхьэ ахэр зэрыхъуам и закъуэкъым, атIэ пасэхэм ягу иудауэ, псоми ящыукIытэу, яфIэлIыкIыу къэгъуэгурыкIуа бгырыс цIыхубзхэр бэнакIуэ ерыщ зэрыхъуарщ, псэукIэщIэм и ухуакIуэ псэемыблэж къазэрищIыкIарщ. Лъэпкъыр зыхэт кIыфIыгъэр гъэкIуэдын папщIэ абыхэм лэжьыгъэ хьэлэмэт ирагъэкIуэкIар зыхуэдизым тепсэлъыхьурэ, усакIуэм «Сэтэней дахэм» мыр щитхыгъащ:
Къэбэрдей Хэкум и дыгъэу Тхьэрыкъуэ пщэхур уващ,
Шыпхъу хэжеяхэм еджэжу ЩIэныгъэр исэу къежьащ.
Ар нэкъыфIэщIхэм йозауэ,
ЩIэныгъэ мыдэхэр егъалIэ,
Апхуэдэ пщащэр убагъуэ,
Вагъуэбэ Iэджэхэу улыд.
Пщэдей къэкIуэнухэм я дыгъэр,
Лъэныкъуэ псоми щырепс!
Сэтэней дахэр мэлыд,
ЩIэныгъэ фащэкIэ зеузэд. 25
Къэбэрдей усыгъэм мыхьэнэ мащIэ щиубыдыркъым ЩоджэнцIыкIу Алий и политическэ лирикэми. Пасэхэм ар адыгэ литературэм иIакъым, абы и лъабжьэр зыгъэтIылъари зыужьыныгъэ нэс езытыфари а усакIуэ гъуэзэджэрщ. Хэкум, Октябрым, революцэм я къызэгъэпэщакIуэхэм, гъащIэщIэм, дуней псом Iуэху нэхъ ин щекIуэкIхэм ятеухуа абы и тхыгъэхэр ди зэманми лъэпкъ усыгъэм щапхъэу къыщонэ, тхылъеджэхэм фIыуэ ялъагъу, я мыхьэнэр иджыри зыкIи нэхъ лъахъшэ хъуакъым. Лъэпкъым и цIыхухэр нобэми ятхьэкъу, гукIэ ящIэ абы и усэ хьэлэмэтхэу «Октябрь», «Ленин», «Верховнэ Советым» жыхуиIэхэр. А тхыгъэхэм я фIэщыгъэхэм я IуэхущIафэхэр усакIуэм кърибжэкI е щытхъу яхуигъэш къудейкъым, атIэ абыхэм я купщIэр, фIыгъуэу абыхэм къакIэлъыкIуэнур къехутэф, езыр абыхэм зэрахущытыр ехьэкI хэмылъу къеIуатэ. Зауэ нэужь лъэхъэнэм хэкум къизэуну ехъулIэныгъэхэр, Октябрым и фIыгъэкIэ дуней псом къыщыхъуну зэхъуэкIыныгъэхэр, пыухыкIауэ жыпIэмэ, усакIуэм къыщихутащ «Октябрым». Абы зи гугъу щыщIа Iуэхугъуэхэр лъэпкъ тхылъеджэхэм а зэманым я фIэщ мыхъуами,
егъэлеиныгъэу къалъытами, иужькIэ ахэр псори нахуапIэ хъуащ,
хэкум илэжьащ. Абы къыпэщыт ехъулIэныгъэхэм тепсэлъыхьурэ, «Октябрым» усакIуэм мыпхуэдэ къэхъун-къэщIэнхэр наIуэ щищIащ:
Мес, лъэпкъ къузахэу псэуахэр Уафэ пкIэлъейхэм дэкIащ,
Дыщэ вагъуэбэхэр ягъаблэу Щыблэр къаубыду щIадзащ.
Бгы-уафэ шэнтхэм я щIыIукIэ Уафэм дамыгъэ тыращIэ.
ГъащIэ гуфIэгъуэм и бынхэр Марс хуэхьэщIэну щIобэнхэ. Пэжыгъэм, захуагъэм я бэнакIуэ гъуэзэджэ усакIуэм гъащIэщIэм зыпыIуидзыркъым, абы ар и нэщ, и псэщ, Ленин иным ирихьэжьа Iуэху хьэлэмэтхэр и гунэсщ, абы и бийхэм псэемыблэжу япэщIэт зауэлI хахуэщ. Вождышхуэм и гупсысэ мылIэжынхэм зэрахущытыр «Ленин» усэм абы мыпхуэдэу къыщыжиIащ:
Сэ планетэхэм сылъэтэфатэмэ,
Уи цIэр си натIэу зезгъэлъагъунт.
Абы я дежым цIыхухэр щакъузмэ,
А си дамыгъэмкIи къезгъэутIыпщынт.
Уэ насып иныр къыдэзытауэ ЦIыхугъэ адэм псалъэ бжызоIэр –
Iуэху къэбгъэнахэм къеIусэ бийхэм Сащымысхьыну узогъэгугъэр. 26
Языныкъуэхэм ямыдэ, яфIэмыкъабыл щхьэкIэ, ЩоджэнцIыкIур къэбэрдей лирикэм и къызэгъэпэщакIуэщ, ар абы и щIэдзапIэщ. Лирикэ нэс абы и Iэдакъэ къызэрыщIэкIар нэрылъагъу пщызыщIыр усакIуэм езым и гурыгъу-гурыщIэхэр къыщиIуатэ, дунейр, природэр къыщигъэлъагъуэ и усэхэрщ. КъызыхэкIар нобэкIэ зэхэгъэкIыгъуейми, IуэрыIуатэмрэ усакIуэ-уэрэджыIакIуэхэмрэ пейзажнэ лирикэм щыгъуазэу щытакъым, апхуэдэ тхыгъи абыхэм къащIэнакъым. Хэбгъэзыхьмэ, 20-нэ гъэхэм гукъэкI ищIу лъэпкъ усакIуэхэм ящыщ гуэри абы тетхыхьакъым. А жанрыр япэ дыдэу къэзыгъэсэбэпу щIэзыдзар, ехъулIэныгъэ хьэлэмэтхэри зыIэрызыгъэхьэфар ЩоджэнцIыкIурщ –
а IэдакъэщIэкIхэм япэ къиувэн лъэпкъ усыгъэм иужькIи къыхыхьакъым. Абыхэм я закъуэ фIэкIа имытхами, къезэгъыркъым, пэжкъым усакIуэр лъэпкъ лирикэм, языныкъуэхэм зэращIым хуэдэу, хэбгъэкIыныр, пэIэщIэу щыбгъэтыныр.
Пейзажнэ усэ куэд усакIуэм и Iэдакъэм къыщIэкIащ, зэман зэхуэмыдэхэм ахэр зэрызэхилъхьам къыхэкIкIи абыхэм хэкум и теплъэр, дунейм и щытыкIэхэр къызэрыщыгъэлъэгъуар зэтехуэркъым. Япэ илъэсхэм, псалъэм папщIэ, щIыпIэ, зэман пыухыкIахэм я щытыкIэ нэсыр къэгъэлъэгъуэн къудейм усакIуэр фIэмыкIыфу щытамэ, иужькIэ абы и щIыналъэм и къетхэкIынри, и зэманым и нэпкъыжьэ нэхъыщхьэхэр къэхутэнри, езыр а псом зэрыхущытри апхуэдэ усэхэм иригъэзэгъэф мэхъу. Япэ къэгъэлъэгъуэкIэм и щапхъэу къэпхь хъунущ абы и «ЩIымахуэ» усэ хьэлэмэтыр. Абы щIымахуэм и теплъэр тхылъеджэхэм гукъинэ ящещI, а тхыгъэм и сатырхэм мылажьэу, зи гугъу ищIыр наIуэ къыпщимыщIу зы псалъи хэткъым, ар нэхъри еIэт абы щIэлъ макъамэ шэщIам:
Щхьэхынэу пшагъуэбэм ЩIы напэр еуфэ,
Чэф щIыкIэщ, жыг тхъуахэр Щыгъэхум зэрешэ.
КъуэкIыпIэр губжьауэ Зэм-зэмкIэ къопапщэ,
Жыг лахэр, щэIу щIыкIэу, Псэ жагъуэу зэщIотхъуэ. Псы уэрхэр Iущащэу Мыл кхъуафэм щокIуасэ,
Iэсахэщ, нэщхъейхэщ,
Мылищэр зэрахьэ.
ЩхъуантIагъэ-накъыгъэм ДопщIыпщIыр ди щIыгур,
Уафэгум и дыгъэр Йоубзэр си щIыфэм.
Сэ си нэм къыIуидзэр ГуфIэжу къыспожьэр,
Жьы хуэмхэм мэ IэфIу Зэрахьэр къызатхэр.
Зы бзукъым хуэусэу Май мазэм пежьэфыр,
Зы удзкъым сэ си гур Зыхьэхуу сэ слъагъур.
Сэ зыркъым мы мазэм Дихьэхыу хуэусэр,
ЩIэращIэу хуэпауэ ДэгуфIэр щIыгу дахэм.
Мы усэм щIымахуэм и щытыкIэр хэбдзын хэмылъу, Iэзэу къыщыгъэлъэгъуащ, ауэ ар щIыпIэ пыухыкIам епхакъым, ар зи IэдакъэщIэкIыр а къритхэкIым зэрыхущытыр хэплъагъуэркъым. Iэзагъ нэс зэрызыIэригъэхьам и щыхьэту усакIуэм иужькIэ природэм и теплъэр къыщритхэкIкIэ щIылъэри, зэманри, езыр абыхэм зэреплъри зэхэпщэжауэ къегъэлъагъуэ. Абы и щапхъэу къэпхь хъунущ абы и «Май» усэ хьэлэмэтыщэр: 27
А илъэсхэм парт, къэрал унафэщI щхьэзыфIэфIхэм лирическэ усэхэр яфIэмыкъабылу, требгъэдзэнми гугъуехь куэдхэр пылъу щытащ. Шэч къытепхьэ хъунукъым абыхэм я мыхьэнэр ЩоджэнцIыкIум къыгурыIуэуи, ар зыубгъуауэ къигъэсэбэпуи, и хьэл-щэным, щытыкIэм ар нэхъ къезэгъыуи зэрыщытам. УсакIуэм и щхьэгъусэм мызэ-мытIэу къызэриIуэтэжыгъамкIэ, усэ куэд абы игъэтIылъауэ ихъумэу иIащ, дунейм ехыжмэ къыдагъэкIыну унафэ быдэ трищIыхьауэ. Ахэр Хэку зауэшхуэм и зэманым, ди жагъуэ зэрыхъущи, кIуэдащ. Ауэ апхуэдэ усэхэм усакIуэр ежалIэу, Iэзагъ хэлъуи къигъэсэбэпыфу зэрыщытам и щыхьэт тхыгъэхэр, ахэр куэд мыхъуми, ди деж къэсащ. Абыхэм ящыщщ къэбэрдей лирикэм и пэщIэдзэ, и къежьапIэ, и усэ нэхъыфI дыдэ «Нанэр», иужькIэ итхахэу «Iэдиихур», «Жэуап», «Си нитIыр ныхоплъэ», «Гурышэ дыдж», «ЛIыкIуэ» жыхуиIэхэр, уэрэдхэу, ариехэу абы и Iэдакъэ къыщIэкIахэр. ГъащIэр, и «фIылъагъуэгъухэр» илъытэу, абыхэм сытым щыгъуи яхуэпэжу, игу щыщIэр, и гурылъ гъэпщкIуахэр имыбзыщIу, ахэр гукъинэжу, псэм дыхьэу къиIуэтэфу усакIуэр зэрыщытар белджылы къыпщещI абы и «ЛIыкIуэм». Псоми ящибзыщI, ящихъумэ гущIагъщIэлъхэр а тхыгъэм мыпхуэдэу къыщыIуэтащ: Хэт урилIыкIуэ уэ хьэщIэр,
Хэт къозыгъэхьыр а тыгъэр, –
Хьэдырыхэжьым и гъуэгум Сэра щIэлъэIур, щIэупщIэр?
Щхьэ си бжэщхьэIум мыупщIэу Укъебэкъуэххэрэ уэ бзаджэр?
СынолъэIуакъым уэ щэхум,
Сыт тхьэбзэ жагъуэр щIызидзэр?
IукI, сыпсэунущ иджыри,
ТIэкIу сытегъэтыт щIы напэм,
Сэ дэсIэтынущ иджыри Фадэбжьэр изу ныбжьэгъухэм.
ГущIэгъу зымыщIэууэ лIыкIуэм Си пщэм аркъэныр къибдзэнуи,
Си фIылъагъуэгъухэр къэзгъанэу Бзаджэм щIы щIагъым себджэнуи?! 28
ГущIэм къыщIэтэджыкI апхуэдэ псалъэхэр, зи IэдакъэщIэкIыр лирикхэм яхыумыгъэхьэныр, абыхэм япэIэщIэу щыбгъэтыныр къезэгъыркъым, зэрыщыуагъэм и гугъу умыщIыххи.
сатырхэр Усэр усэ зыщIыр абы къыщыIуэта гупсысэм и закъуэкъым. Абы и фIагъыр, и мыхьэнэр, и зыузэщIыныгъэр къыгуэхыпIэ имыIэу епхащ абы и гъэпсыкIэми. Абы и лъэныкъуэкIэ убгъэдыхьэми, ЩоджэнцIыкIум и усэхэр езым и пэ ита усакIуэ нэхъыжьхэм я тхыгъэхэм ещхьыжкъым, куэдкIэ нэхъ лъагэщ, йофIэкI. УсакIуэуэрэджыIакIуэхэр зыщымыгъуазэ Iэмал зэмылIэужьыгъуэ зыбжанэ абыхэм къыщыгъэсэбэпащ. Абыхэм я ехъулIэныгъэр къыхэкIащ япэщIыкIэ куэдым къамыщта, яфIэмыкъабыла щхьэкIэ, лъэпкъ усыгъэм абы япэ дыдэ силлабо-тоническэ усэ гъэпсыкIэр къыщигъэсэбэпу зэрыщIидзэм. Абы и фIыгъэкIэ ЩоджэнцIыкIум и усэхэр жыпхъэ пыухыкIам иуващ, абы пхужымыIэну иригъэфIэкIуащ тхыгъэм щIэлъ макъамэр, усакIуэм хуитыныгъэ иIэ хъуащ строфа зэмылъэпкъэгъу куэд, кIэух рифмэр къигъэсэбэпынымкIэ. IуэрыIуатэм и тхыгъэхэр, Iэмал имыIэу зэжалIэу щыта жьы хъуа псалъэхэр, жыIэгъуэхэр IэщIыб ищIу нобэрей анэдэлъхубзэмкIэ зэритхам ахэр гурыIуэгъуэ, нэху, шэрыуэ ящIащ.
40 гъэхэм я пэщIэдзэхэм и усэхэм нэмыщI ЩоджэнцIыкIу Алий етх поэмэ зыбжанэ. Абыхэм ящыщу я цIэ къиIуапхъэщ «Тембот и дыгъуасэхэр», «Партизан Жамбот», «Дыщэ нэпсейхэр», «Сохъуэхъур» жыхуиIэхэр. Языныкъуэхэр усакIуэм езыр псэу щIыкIэ къыхудэгъэкIакъым, ахэр иухауи къэплъытэ хъунукъым, адрейхэр щитха илъэсхэм дунейм къытехьащ, апхуэдэ тхыгъэхэр зи щыпэлъагъу лъэпкъ тхылъеджэхэм ахэр гунэс ящыхъугъащ.
А илъэсхэм ЩоджэнцIыкIум итха и поэмэхэм ящыщу нэхъ хэIущIыIу хъуар япитIырщ. Революцэм и пэ къихуэ лъэхъэнэхэм, граждан зауэм и зэманым мащIэ-мащIэурэ, яхузэфIэкIышхуэ щымыIэми, куэд щIауэ я хъуэпсапIэ щхьэхуитыныгъэм, псэукIэщIэм и телъхьэ хъу бгырыс мэкъумэшыщIэм и образ щызэфIэгъэуващ «Тембот и дыгъуасэхэм». Апхуэдэ гупсысэхэм, Iуэху еплъыкIэхэм, усакIуэм пэжу гу зэрылъитащи, ар езым и щхьэкIэ къыхуэкIуэркъым. Пэжщ, лейр щытепщэ, щыпсэу обществэм ар зэи хуэарэзакъым, абы гъунэжу щызекIуэ залымыгъэм ар щигъэгубжьи, бэнэныгъэм щыхаши къэхъугъащ, ауэ ищIэн, илэжьын хуейхэр абы нэсу къыщыгурыIуэр Япэ дунейпсо зауэрщ, куэдрэ мыщхьэрыуэу лъагъуэ пэж ар тезыгъэувэр, щхьэ закъуэ насыпыр мыхъуу, гугъуехьакIуэ псоми я щхьэхуитыныгъэм и бэнакIуэ псэемыблэж ар зыщIыр революцэрщ, абы и къызэгъэпэщакIуэхэрщ.
Ехьэжьауэ мыинми, ауэ къызэрыгуэкI бгырыс мэкъумэшыщIэм
хуитыныгъэм, насыпым папщIэ ирагъэкIуэкI бэнэныгъэм пхужымыIэну зэман кIэщIым зэрызыщиужьыр усакIуэм къыщигъэлъэгъуащ
«Партизан Жамботми». Абы и лIыхъужь нэхъыщхьэм и пщIэр, и мыхьэнэр зыIэтыр ар революцэм и телъхьэ зэрыхъуркъым – бгырыс мэкъумэшыщIэхэм я нэхъыбэр абы и лъэныкъуэу уващ, атIэ абы зэхэщIыкI нэс зэригъуэтырщ, гугъуехьакIуэм и щхьэхуитыныгъэм фIэхьэлэлу и щхьэр щхьэузыхь зэрыхуищIырщ, гъащIэщIэм, къэхъу щIэблэм я насыпым и псэр зэрыщIитырщ.
ТIэкIу нэхъ зэман жыжьэ къыщригъэжьами, Жамбот хуэдэ бэнакIуэ псэемыблэжым и образ щызэфIигъэувэну яужь итащ ЩоджэнцIыкIур «Дыщэ нэпсейхэми». УсакIуэм ар зытриухуэр, нитхысын хузэфIэмыкIами, куэд щIауэ зыIэпызышэ темэрщ – 1913 гъэм бгырыс мэкъумэшыщIэхэм Дзэлыкъуэм щрагъэкIуэкIа бэнэныгъэрщ, абы и щхьэусыгъуэхэрщ, лъэпкъым и цIыхухэм я лIыгъэр абы зэрипсыхьарщ, я зэхэщIыкIыр, Iуэху еплъыкIэр зэриIэтарщ.
КъыдэкIа и тхыгъэхэм зэрыхэмыхуам папщIэ «Сохъуэхъур»
поэмэр усакIуэм щитхар зэфIэгъэувэжыгъуейщ, ауэ шэч хэлъкъым ар хэкум и гуфIэгъуэ гуэрым зэрытеухуам – абы къыщыгъэлъэгъуэжар гъащIэщIэм и лъэхъэнэм советскэ къэралыгъуэм зыIэригъэхьа ехъулIэныгъэфIхэрщ.
Къэбэрдей тхыдэм щIыпIэ ин дыдэ щызыубыд, езы усакIуэми куэд щIауэ фIэгъэщIэгъуэну щыгъуазэ зызыхуищI Дзэлыкъуэ восстанэм зыкъомкIэ епхащ абы и етIуанэ рассказыр – «Кхъужьей щIагъым» зыфIищар – зытепсэлъыхьри. Абы и лIыхъужь Боти гъащIэ гъуэгуанэ хьэлъэ къикIуащ, ауэ зи щIыхьыр, зи щхьэхуитыныгъэр лIыгъэ хэлъу зыхъумэж мэкъумэшыщIэ къызэрыгуэкIыр гъащIэм щызекIуэ залымыгъэм бэнэныгъэм хуешэ – аращ иужькIи ар революцэм и бэракъым езым фIэкъабылу щIыщIэувэр, бэнакIуэ ерыщ къыщIищIыкIыр.
А илъэсхэм ЩоджэнцIыкIу Алий и Iэдакъэ къыщIэкIа тхыгъэхэр зэхуэдэкъым къыщыIэта гупсысэкIи, ягъуэта гъэпсыкIэкIи, ауэ абыхэм пхужымыIэну мыхьэнэ ин яIэщ – я щхьэ зэрыхущытым, лъэпкъ усыгъэм лъэхъэнэ пыухыкIам зыIэригъэхьа ехъулIэныгъэхэм я нагъыщэу зэрыщытым къыдэкIуэу, ахэр абы еджапIэ, и художественнэ Iэзагъым хэкIыпIэ хуэхъуащ.

Налшык къызэрыIэпхъуэжу, ТхакIуэхэм я союзым и правленэм щылажьэу зэрыщIидзэу, ЩоджэнцIыкIум и къару псори ирихьэлIэн хузэфIокI творческэ лэжьыгъэм, абы къыдэкIуэуи ар и зэман емыблэжу ядоIэпыкъу усакIуэ нэхъыжьхэми нэхъыщIэхэми, лъэпкъ IуэрыIуатэр зэхуехьэс, ахэр тхылъу къыдегъэкI, литературэмкIэ кру- 29 30
жокхэр къызэрегъэпэщ, усэ зытх, сурэт зыщI еджакIуэхэм я олимпиадэ ирегъэкIуэкI, абыхэм ядолажьэ, урыс тхакIуэшхуэхэм я тхыгъэхэр зэредзэкI, абыхэм я махуэшхуэ ирагъэкIуэкIхэм жыджэру хэтщ. Псом хуэмыдэу хэлъхьэныгъэ нэхъыфIхэр абы зыхуищIыр а зэман дыдэхэм къызэрагъэпэща Къэбэрдей-Балъкъэр къэрал драмэ театрымрэ лъэпкъ уэрэджыIакIуэ гупымрэщ. Театрым игъэув дэтхэнэ зы спектаклми ар фIэгъэщIэгъуэну йоплъ, пьесэхэр къэзыщтэхэм яхэтщ, хорыр зыхуей-зыхуэныкъуэ урыс уэрэдхэр, ариехэр зэредзэкI. А зэманым къэбэрдей усакIуэр нэIуасэ, ныбжьэгъу яхуохъу, и гуапэу ядэлажьэу щIедзэ советскэ тхакIуэ куэдым. Абыхэм ящыщщ Н. Столяровыр, Н. Корнеевыр, А. Шпирт, М. Киреевыр, Ю. Либединскэр, С. Липкин, нэгъуэщIхэри.
Зи Iэзагъым зыужьыныгъэ нэс игъуэта, зи IэщIагъэм и щэхухэр куууэ къэзыхутэфа, къекIуу къэзыгъэсэбэпыф хъуа ЩоджэнцIыкIум а илъэсхэм нэхъыби хуэлэжьыну къыщIэкIынт, зыхуей псори абы хузэрагъэпэщамэ, къыпэрыуэ, зэран къыхуэхъу щымыIэу ягъэтхамэ.
Пшагъуэ шынагъуэхэр а илъэсхэм усакIуэм зэрыщхьэщытыр, ар абыхэм ящыхъумэн, къегъэлын зэрыхуейр къызыгурыIуэ ныбжьэгъу пэжхэр абы къыбгъэдэтащ. Абыхэм ящыщ зым – Нало Жансэхъу – усакIуэм и къэкIуэным, и пщэдейм тешыныхьу, къуэш дэIэпыкъуныгъэ гуапэ ар Iэмал имыIэу зэрыхуейр, зэрыхуэныкъуэр къыхигъэщу, абы щыгъуэ мыр итхыгъащ: «Я усэхэм тепщIыхьмэ, а ныбжьэгъу псоми гулъытэ яхуэфащэщ. Ауэ егъэлеяуэ пщIэшхуэ нэхъ зыхуэщIыпхъэр зи усэхэм я бзий нур гуапэм тхылъеджэр итхьэкъу, къулеигъэшхуэ зыбгъэдэлъ налкъутыщIэ ЩоджэнцIыкIурщ. ИджыкIэ къэхутэгъуейщ а усакIуэм и зыужьыкIэ хъунур, ауэ ар Iэмал имыIэу гъэгушхуэн икIи ныбжьэгъу лъагъуныгъэ къабзэкIэ къэухъуреихьын хуейщ, абы къыдита, Iуэху хьэлэмэтыщэ ирихьэжьар мыгъужын папщIэ».
Щхьэ закъуэ унафэм и гуащIэгъуэм къалэм къэIэпхъуэжа усакIуэр фэтэр имыIэу илъэсищ енкIэ гугъу йохь, зэхэзехуэ ящI, хуиту ягъэлажьэркъым. И Iыхьлыхэм къызэраIуэтэжымкIэ, «нобэ-пщэдей уагъэтIыс» жаIэурэ хъыбарыпцIхэр къыхуаIуатэурэ абы и Iэрытххэр зытIущрэ игъэсыжащ, хамэ къэрал зэрыщеджам къыхэкIкIэ дзыхь къыхуамыщIу, партым хамыгъэхьэу куэдрэ гугъу ирагъэхьащ. Хэкум щызэрахьэ лей мыухыжми ар хуэарэзыкъым, къегъэгубжь, поув, абыхэм кърикIуэнур зыщIэ усакIуэм хэIущIыIущэ ар имыщI щхьэкIэ, абы щызекIуэ залымыгъэхэм ар яхуэшхыдэрт, яхущIэджэрт, дзыхь зыхуищIу апхуэдэ псалъэмакъхэр абы зриIуэтылIэ и «ныбжьэгъу» зырызхэм ахэр псынщIэу здынэсыпхъэм нагъэсырт. УсакIуэм и Iуэхур зы махуэм нэхърэ къыкIэлъыкIуэм абыхэм нэхъ ткIий, шынагъуэ ящIырт. Щымыхъужыххэм, щыхуэмыхьыжыпэм, ар езы Къалмыкъ БетIал деж кIуауэ жаIэж, и Iуэху зытет, абы и пэжыпIэ зэхигъэкIыну.
Къэрал, парт унафэщIхэм зэрахьэ щIэпхъаджагъэм ар ягъэгубжьу, шынэ имыщIэу абыхэм япэуву зэрыщытам щыхьэт техъуэ куэд ди деж къэсыжащ. Абыхэм ящыщу къэгъэлъэгъуапхъэщ Елмэс МатIу и деж щатхыжа мы усэ цIыкIур:
Ди Iуащхьэмахуэ и джабэ нэпкъхэм Нэсрэн ЖьакIэкъым бгъэжьхэм щачатхъэр, Бжьыпэм ерагъыу къыщIэкIа лъэпкъхэм Нобэ фIатхьэлэ я бын къэжэпхъхэр. Мы сатырхэм фIэкIа дыщымыгъуазэмэ, ди деж къэмысыжамэ, апхуэдэ гупсысэ шынагъуэхэм усакIуэр зэрыхэтар, ину жиIэфу зэрыщытар ди фIэщ мыхъункIэ, шэч къытетхьэнкIэ хъунт. Ауэ парт унафэщIхэм махуэ къэс ялэжь фейцеягъхэм я бийуэ ар зэрыувар, къулыкъушхуэм игъэжэкъуахэм къэралыр зэрыщыту гъуэгу мыгъуэм зэрыхуашэр, хэкум ис лъэпкъхэр, цIыхухэр бащэу зыщыгугъа щхьэхуитыныгъэхэр абыхэм зэрырамытыр архивым къыщIэна тхыгъэхэм наIуэ къыпщащI, абы пылъ шынагъуэр пасэу къызэрихутэфам, ерыщу ебэну зэрыщытам щыхьэт тохъуэ.
Апхуэдэ щIэпхъаджагъэ зезыхьэхэр хэку щIалэгъуалэм нэхъ зэрыхуэлъэм, гущIэгъу ямыIэу зэрагъэкIуэдым, зэрызэтраукIэм ЩоджэнцIыкIур игу хутемыгъахуэу къигъэIэлу, шынэ зымыщIэ цIыху жьэнахуэр нэхъыбэрэ абы тепсэлъыхьу щытащ. УсакIуэр абы
зэрыхущытым теухуауэ архив тхыгъэхэм ящыщ зым мыр щыжыIащ: «1937 – 1938 гъэхэм народым и бийхэр зэрагъэтIысар обществэм и цIыху нэхъ пашэхэр – щIалэгъуалэр зэтраукIэу абы къилъытэу щытащ». А зэман псэзэпылъхьэпIэхэм усакIуэм щыуагъэншэу къихутащ революцэ текIуам и Iуэху пэжым, иным къэрал унафэщIхэр зэрепцIыжар, гъащIэщIэр абыхэм зэраухуэ шынагъэмрэ лъыгъажэмрэ пщIэшхуэрэ щIыхь щIагъуэрэ хэкуми ар зи IэдакъэщIэкIхэми къазэрыхуимыхьынур. Апхуэдэ гупсысэхэм ар зэрытетар наIуэ къыпщащIыжу архивым хэлъ тхыгъэхэм къыщыхьащ усакIуэм мыпхуэдэ и псалъэхэр: «Советскэ властым и унафэщIхэм я гугъэу пIэрэ шынагъэкIэ дэтхэнэ зы гупсысэ нэсри щысхьырабгъу хэмылъу дакъузэкIэрэ Урысейм и сэбэп зыхэлъ зыгуэр яхуэлэжьыну».
Пэжыр щамыдэ, зэхэзехуэн щащIа и хэкум и щытыкIэр ЩоджэнцIыкIум гущIыхьэ щохъу, абы ар абрэмывэу къытохьэлъэ, хуэщIэнур, хузэфIэкIынур хуэлэжьыркъым, сыт и лъэныкъуэкIи зэран къыхуохъу. Абы игу хэзыгъэщI апхуэдэ тхьэусыхафэхэм ящыщ зы архив тхыгъэхэм ди деж къахьэсыжащ. Залымыгъэ зэрахьэм, гъащIэм щызекIуэм Iэпхлъэпх ищIауэ зыхуейр зэрыжрамыгъэIэм тепсэлъыхьурэ, абы мыр жиIэгъащ: «Сэ хьэкъыу си фIэщ мэхъу дуней псом щыцIэрыIуэ усакIуэ сэ сызэрыхъуну щытар, ди деж щхьэхуитыныгъэ нэс щыIатэмэ, уи гум илъыр птхы хъууэ щытатэмэ». Апхуэдэ гупсысэхэм шыгъушыпсыпIэм хагъэлъ усакIуэр хуей-хуэмейми и гум къимытэджыкI псалъэкIэ Iуэху щхьэхуэхэм тепсэлъыхьын, зыгуэрхэр игъэлъэпIэн хуей хъурт. Ауэ а псори къызэринэкIыфу усакIуэм а илъэс шынагъуэхэм хуэщIар, хузэфIэкIар умыгъэщIэгъуэн плъэкIыркъым. Зэманыр зэрыхьэлъэм щхьэкIи къимыгъанэу ар жэщ-махуэ жимыIэу, псэху имыщIэххэу мэлажьэ, лъэпкъыр зэрыгушхуэ и тхыгъэ нэхъыфI дыдэхэри абы и Iэдакъэ къыщыщIэкIар абы щыгъуэщ.
Зэдэарэзыуэ псоми зэрыжаIэщи, ЩоджэнцIыкIу Алий и гупсысэм и кууагъыр, и художественнэ Iэзагъыр, талант абрагъуэ зэрыбгъэдэлъыр, лъэпкъ тхыдэм, цIыху гуащIэм нэсу зэрыщыгъуазэр къыщигъэлъэгъуар абы и эпикэрщ. Къэбэрдей литературэм арщ лъабжьэ, тегъэщIапIэ хуэхъуар, лъэпкъым и лIакъуэ зэкIэлъыкIуэ зыкъомыр зыгъэсар, зыщIапIыкIар, анэдэлъхубзэм и зэфIэкIыр, къулеягъыр, дахагъэр зыхезыгъэщIар, ар фIыуэ езыгъэлъэгъуар, ди лъэхъэнэми, лъэпкъ культурэм и дыщэ фонду къанэр, псоми щапхъэ зытрахыу яIэр. 40 гъэхэм я етIуанэ Iыхьэм ар холэжьыхьыж, нэхъри ирегъэфIакIуэ 31 32
и «Мадинэ», «Къамботрэ Лацэрэ», тхыгъэ нэхъыфI дыдэхэр, етх «НыбжьыщIэ хахуэ», «Къызбрун» поэмэхэр, елэжьу щIедзэ Дзэлыкъуэ восстанэм теухуа повестымрэ «Къызбрун» оперэм и либреттэмрэ. Зи тхыгъэхэмкIэ зэи мыарэзыж усакIуэр абыхэм иужькIи йолэжьыж, ахэр зэрыригъэфIэкIуэным зэпыч имыIэу яужь итщ. Абы и тхыгъэхэм вариант зытIущ зимыIэ щIагъуэ яхэткъым, языныкъуэхэм ар илъэс зыбжанэкIэ елIэлIащ. Нэхъыбэрэ зытелэжьа, гугъу зыздригъэхьахэм ящыщщ «Мадинэ» поэмэмрэ «Къызбрун» трагедиемрэ. УсакIуэм и архив тIэкIухэр щыхьэт зэрытехъуэмкIэ, иужьрей тхыгъэм и хэзыгъэгъуазэм абы вариант 25-рэ хуитхыгъауэ щытащ.
ИщхьэкIэ зи цIэ къитIуа тхыгъэхэм ящыщу къыщыгъэлъэгъуэжа зэманкIэ дэ нэхъ тпэгъунэгъур «НыбжьыщIэ хахуэ» поэмэрщ. УсакIуэм ар зытриухуэр граждан зауэрщ, бгырыс мэкъумэшыщIэ къызэрыгуэкIыр, иджыкIэ лIыпIэ имыувар абы зэрипсыхьырщ, зэхэщIыкI лъагэ зиIэ, лэжьакIуэбэм я щхьэхуитыныгъэм и бэнакIуэ ерыщ зэрищIырщ. Языныкъуэ щIэныгъэлIхэм мыр пасэу усакIуэм итхахэм хагъэхьэ, ныкъусаныгъэ мащIэ хэлъри абы и зэрану къафIощI, ауэ мы поэмэр дунейм къыщытехьари щитхари 1938 – 1939 гъэхэрщ, абы и тхыгъэ нэхъыфI дыдэхэр къыдэкIа нэужьщ. Куэдым гу лъамыта щхьэкIэ, а тхыгъэр и зэманым къыгуэхыпIэ имыIэу епхащ – абыкIэ усакIуэм лъэпкъ щIалэгъуалэр хуигъэхьэзырырт къыпэщыт зауэм, бэнэныгъэм, абыхэм щапхъэ зытрахын лIыхъужь яхузэригъэпэщырт.
Iэзагъышхуэ хэлъу усакIуэм игъэпсащ а тхыгъэм и лIыхъужь нэхъыщхьэ Мэжид и образыр. ИджыкIэ сабийми, и гупсысэхэр, зэхэщIыкIхэр зэтемыувэпа щхьэкIэ, зыхэхуэ, зыIууэ дэтхэнэ зы Iуэхугъуэми ар зыгуэрым хуеущий, абыхэм къыхиххэм я фIыгъэкIи абы и гупсысэхэр зэман кIэщIым йофIакIуэ, псыхьа мэхъу. А псом къыдэкIуэуи усакIуэм къыгуроIуэ и ныбжь зэрыримыкъуар, сабий хьэл-щэн, Iуэху еплъыкIэхэр иджыри зэрыхэлъыр. «ЛIы» щыхъуауэ зыщилъытэж дакъикъэм, Павленкэ и псалъэкIэ Iэщэ, зауэлI фащэ япэу къыщыхуагъэфэщам, ар, псалъэм папщIэ, зэгупсысыр и IэкIэ бийр иукIыныр иджы зэрыхузэфIэкIынуракъым, атIэ и къуажэм къыдэхутэжтэмэ, и ныбжьэгъухэм ар къалъэгъуатэмэ, ахэр езым къызэрехъуэпсэнурт, абыхэм я пащхьэм зэрызыщигъэщIэгъуэнурщ.
ЩIыпIэ ин щаубыд поэмэм коммунистхэм. Абыхэм ирагъэкIуэкI лэжьыгъэ иныр усакIуэм къызэригъэлъэгъуэжыр Муратрэ Павленкэрэ я образхэрщ. Ахэр зауэлI псэемыблэжхэщ, бгырыс мэкъумэшыщIэхэм я щхьэхуитыныгъэр къэзэунырщ а тIум я къалэн нэхъыщхьэр, абыхэм цIыху къызэрыгуэкIхэр зрагъэдэIуэф, езыхэм лIыгъэ, гущIэгъу, цIыхугъэ лъагэ яхэлъщ. «НыбжьыщIэ хахуэм» IупщIу къыхощыж граждан зауэм лъэпкъхэм я зэныбжьэгъуныгъэр нэхъ быдэ, лъэщ зэрищIар. Зауэ екIуэкIам и щытыкIэ пэжыр зэфIэгъэувэжыным къыдэкIуэу, а поэмэм нобэрей цIыхури хуегъасэ хэку лъагъуныгъэм, лIыгъэм, пэжыгъэм, щхьэхуитыныгъэм, гъащIэщIэм и бэнакIуэ ерыщу щытыныр арауи къыщIэкIынущ абы щIэлъ гъэсэныгъэ мыхьэнэр ноби зыкIи нэхъ лъахъшэ щIэмыхъуар.
Лъэпкъ усыгъэм и тхыгъэ нэхъыфI, нэхъ цIэрыIуэхэм ящыщ зыщ «Мадинэ» поэмэр. Лъэпкъ тхылъеджэхэм ар ягу, я псэ зэрыдыхьам, занщIэуи гунэс зэращыхъуам и щыхьэт наIуэщ народым абы макъамэ хузэхилъхьэу лирическэ уэрэду ар ягъэзащIэу зэрыщIадзар. Поэ- мэм апхуэдэ щIыхь и натIэ щыхъур зэзэмызэххэщ, ар лъэпкъым и цIыхухэм «Мадинэ» къызэрыхуагъэфэщами наIуэ ещI а тхыгъэ хьэлэмэтыщэм абыхэм хуаIэ лъагъуныгъэм и инагъыр.
«Мадинэ» мыин щхьэкIэ, усакIуэр илъэс пщыкIущ енкIэ абы елэжьащ, а зэманым къриубыдэу къыдэкIа къудейхэм вариант зыбжанэ яIэщ, абыхэм зэщхьэщыкIыныгъэшхуэхэр яку дэлъщ. Дунейм къытехьахэм ящыщу зыузэщIыныгъэ нэхъ зыгъуэтар, нэхъыфIу зэгъэпэща хъуар 1938 гъэмрэ 1941 гъэмрэ къыдэкIахэрщ.
Апхуэдиз зэманкIи ЩоджэнцIыкIур абы елIэлIэныр, егъэлеяуэ и нэIэ тригъэтыныр нэгъуэщI зы Iуэхугъуэми епхащ – а тхыгъэр зытещIыхьар езым и шыпхъухэм ящыщ зым и натIэ хъуарщ, и тхыдэрщ. Абы и гъащIэр зэрекIуэкIа дыдэм хуэдэуи усакIуэм Iуэхур къритхэкIыжыркъым, абы зэхъуэкIыныгъэ куэд хелъхьэж, абыхэми ар нэхъ куу, пэж, гукъинэж ящI.
«Мадинэм» къыщыгъэлъэгъуэжар революцэм и пэ лъэхъэнэм бгырыс цIыхубзыр зыдэта дэкъузэныгъэрщ, и мурад, и гурылъгурыщIэхэр игъэзэщIэну, и насып игъэувыну хуитыныгъэ лъэпкъ абы зэримыIарщ, бэнэныгъэ абы иригъэкIуэкIырщ. Мадинэ пщылIыпIэ итыжкъым, ар щхьэхуитщ, зыми IэщIэлъыжкъым, ауэ абы и щхьэхуитыныгъэм мыхьэнэ щIагъуэ къикIыркъым, япэми ещхьу, ар
иджыри хьэпшып щIыкIэу ящэ, къащэху, езым фIэфIымкIэ, фIыуэ илъагъумкIэ, фIэкъабылымкIэ зыри къеупщIыркъым, ар зыми къридзэркъым. ХьэуазэпIэм хапIыкIами, а адыгэ пщащэм дахагъ нэс,
лъагъуныгъэ къабзэ, къару ин бгъэдэлъщ, хьэл-щэн хьэлэмэтхэр иIэщ, ауэ а фIыгъуэ къомым абы къыхуахьыр гуIэщ, нэпсщ, тхьэмыщкIагъэщ, мыгъуагъэ мыухыжщ. ГъащIэ дэрэжэгъуэ, насып телъыджэхэр хуэфащэ, къилэжь щхьэкIэ, зыхэт гъащIэ шэчыгъуейм, тхьэмыщкIэм хуэлъэм, абы и хабзэ мыхъумыщIэхэм цIыху къызэрыгуэкIым ахэр зэи хузэригъэпэщынукъым, гъэпщылIакIуэ обществэр абы и бийщ, хуищIэфын щыIэкъым.
Поэмэм и пщIэр, Мадинэ и образым и мыхьэнэр зыIэтыр къызэрыгуэкI цIыхум буржуазнэ обществэм зыри зэрыхуимыщIэр къызэригъэлъагъуэм и закъуэкъым, нэхъыщхьэр абы зэрихьэ залымыгъэм и бийуэ бгырыс цIыхубзхэм бэнэныгъэ ин зэрырагъэкIуэкIар къызэриIуатэрщ. Iэщэ къищтэу лейзехьэхэм занщIэу япэмыувыфми, поэмэм къызэрыхэщымкIэ, Мадинэ хуэшэчкъым, игу худэгъахуэркъым кърах залымыгъэр, абы и бийуэ ар ерыщу мэув, хузэфIэкI псори елэжь и насыпыр, и лъагъуныгъэр ихъумэн папщIэ, ауэ къыпэщыт лейзехьэхэм щхьэ закъуэ къарукIэ абы хуещIэшхуэ щыIэкъым, и насыпыр хуэгъэувыркъым. Абыи къикIыркъым а цIыхубз лIыхъужьым псалъэмакъыншэуи зитауэ, жыIэдаIуэ абы хуэхъуауэ, а псэукIэ
угъурсызым екIужауэ. Гузэвэгъуэ къытепсыхахэм, кърапэсахэм ар зэрыригубжьым, зэригъэбампIэм, зэрыхуэмышэчыжым и щыхьэтщ абы къеуалIэ узыр, абы и лIэныгъэр, а тхьэмыщкIагъэшхуэр зи лажьэр, къызыпкърыкIыр щыIэ обществэ мыхъумыщIэрщ.
Гупсысэ нэхъыщхьэу поэмэм щIэлъыр зэпхари Мадинэ и образырщ. Абы къыхэкIауи къыщIэкIынущ абы хэт адрей лIыхъужьхэм я мащIэныгъэри, зыубгъуауэ къэгъэлъэгъуауэ щымытынри. Ауэ абы къикIыркъым ахэр куу, гукъинэж мыхъуауэ, и зэманым я нэпкъыжьэ нэс абыхэми ятемылъуи. Поэмэм и лIыхъужьхэу Умар, Дадусэ, Заур, 33 34
Къасым, Джэрий, молэм сымэ мащIэ яхужыIа щхьэкIэ, абыхэм ящыщ дэтхэнэ зыри и щхьэ хущытщ, къалэн пыухыкIаи тхыгъэм щегъэзащIэ.
«Мадинэ» кууагърэ пэжагъ нэсрэ хэлъу къыщыгъэлъэгъуэжащ Октябрым и пэ къихуэ зэманым бгырыс цIыхубзыр зыхэта бэлыхь мыухыжыр, гъащIэм щызекIуэ залымыгъэм игъуэ нэмысу ар итхьэлэу, бэнэныгъэ ерыщи дригъэкIуэкIыу къызэрыгъуэгурыкIуар. А тхыгъэр гущIыхьэщ, гуIэрэ нэпскIэ гъэнщIащ, абы наIуэу къыщыжыIащ цIыху къызэрыгуэкIым апхуэдэ лейрэ бэлыхьрэ къезыпэс, тезылъхьэ социальнэ строй мыхъумыщIэм гъащIэшхуэ зэримыIэжынур. Аращ Мадинэ и къуэ закъуэ къэнар усакIуэм «и анэм и тхыдэр и гъуазэу цIыхубэ уэчыл хъуну» къыщIыхуриджэр, абыхэм къраха лейр имыгъэгъуну, игъэзэкIуэжыну.
Художественнэ гъэпсыкIэ хьэлэмэт игъуэтащ «Мадинэм». Абы къыщыIуэта Iуэхур шэщIащ, макъамэ гъуэзэджэ абы щIэлъщ, и бзэр нэхущ, къабзэщ, шэрыуэщ, метафорэ, эпитет, зэгъэпщэныгъэ щIэщыгъуэ, гъэщIэгъуэн куэд абы къыщыгъэсэбэпащ.
Къэбэрдей усыгъэм зауэм и пэ къихуэ илъэсхэм зэрыщыту зыIэригъэхьа и ехъулIэныгъэ нэхъ телъыджэхэм язщ «Къамботрэ Лацэрэ» романыр. Абы наIуэ къыпщещI усакIуэм и гупсысэм и кууагъри, художественнэ Iэзагъ нэс зэрызыIэригъэхьари, лъэпкъ тхыдэр, гъащIэжь щыIар нэгъэсауэ зэрищIэри. Пэжагъ, кууагъ, зыузэщIыныгъэ егъэлея игъуэтар арагъэнущ лъэпкъ усыгъэм и япэ социальнэ роману, адыгэ гъащIэм и энциклопедиеу, лъэпкъ культурэм и хэлъхьэныгъэ нэхъ ин дыдэу ар щIагъэувыр, къыщIалъытэр. Революцэм и ужькIэ зи литературэр зэфIэувэу щIэзыдза лъэпкъхэм я тхыдэм апхуэдэ тхыгъэхэм щаубыд щIыпIэр къилъытэурэ, япэ къэбэрдей романым теухуауэ «Коммунист» журналым мыр итхыгъащ: «Къамботрэ Лацэрэ» хуэдэ романхэр IуэрыIуатэм фIэкIа пасэм щыгъуазэу щымыта СССР-м и лъэпкъхэм я художественнэ литературэхэм зыужьыныгъэм хуача я лъэбакъуэщIэщ. А романхэр абыхэм я художественнэ культурэм шэчыншэу зыIэригъэхьа ехъулIэныгъэхэм я щыхьэтщ, абыкIи ехьэжьауэ абыхэм сэбэп къахуэхъуар художественнэ опыт ин зэзыгъэпэща урыс народым и литературэм и хъугъуэфIыгъуэхэр творческэу къызэрагъэсэбэпарщ».
ЩоджэнцIыкIур «Къамботрэ Лацэрэ» илъэс зыбжанэкIэ елэжьащ. Абы и Iэрытхыр ди деж къэсакъым, ауэ зэщхьэщыкIыныгъэ инхэр яIэу иджыкIэ дызыщыгъуазэр 1938гъэмрэ 1941 гъэмрэ къыдэкIахэрщ. Зи тхыгъэр зигу иримыхьыж усакIуэм апхуэдэ лэжьыгъэ иригъэкIуэкIым и инагъыр, а вариантитIым яку дэлъ зэманми абы и гупсысэ, и Iуэху еплъыкIэхэм телъыджэлажьэу зэрызахъуэжам и щыхьэт наIуэщ иужьрей вариантым ирита зэхъуэкIыныгъэхэр.
«Къамботрэ Лацэрэ» къыщыгъэлъэгъуэжар лъэпкъ тхыдэм и лъэхъэнэ жыжьэхэрщ. Ауэ абы къикIыркъым ар ди зэманми къемыпхауэ, пыщIэныгъэ быдэ хуимыIэу. Хэкум, лъэпкъым къулыкъу нэс яхуэщIэныр, залымыгъэм ерыщу пэщIэтыныр, щхьэхуитыныгъэм,
цIыху насыпым щIэбэныныр, захуагъэм, пэжыгъэм и телъхьэу щытыныр, абыхэм псэр щIэтыныр – кIуэд зимыIэ апхуэдэ гупсысэхэрщ абы къыщыIэтар, ахэрщ дэтхэнэ зы лIэщIыгъуэм и щIэблэри зыщIапIыкIыр, зыхуагъасэр. Арагъэнущ лъэпкъым и цIыхухэм а 3 Заказ №2618 тхыгъэ телъыджэр гунэс щIащыхъуар, абы и пщIэр, и мыхьэнэр ди зэманми нэхъ лъахъшэ щIэмыхъуар.
Романым лъабжьэ хуэхъуар адыгэ IуэрыIуатэм и хъыбархэрщ. ЗэрыхуагъэфащэмкIи, ахэр тIу мэхъу – зыр зытепсэлъыхьыр фIыуэ зэрылъагъуитIырщ, адрейр зытеухуар Тембот дадэщ. Ауэ жыпIэ хъунукъым а тхыгъэр зэрыщытым, зэрызэкIэлъыкIуэм хуэдэ дыдэу усакIуэм IуэрыIуатэм къыщигъуэтауэ, зэпэщхьэхуэу щыта щхьэкIэ, усакIуэм ахэр зэкIуу зэпищIащ, къекIуу зэрипхащ. Композицэ и лъэныкъуэкIэ усакIуэм и тхыгъэм къыщыгъэлъэгъуа Iэзагъыр щыхьэт тохъуэ талант абрагъуэ абы зэрыбгъэдэлъам, поэмэм и тхыкIэм и щэхухэр Iэзэу абы къызэрихутам.
Япэ еплъыгъуэкIэ къэхутэгъуей пэтми, «Къамботрэ Лацэрэ» нэхъыщхьэу зытеухуар фIыуэ зэрылъагъуитIым къалъыс тхьэмыщкIагъэшхуэркъым, я лъагъуныгъэм и гъэувыным я псэр зэрыщIатыркъым. Iуэхугъуэ нэхъ ину абы къыщыIуэтар пщылIыпIэм и зэман ткIийхэм бгырыс мэкъумэшыщIэхэм я щхьэхуитыныгъэм
папщIэ ирагъэкIуэкIа бэнэныгъэрщ, лIыгъэ, хахуагъэ, цIыхугъэ, ныбжьэгъугъэ, зэхэщIыкI лъагэ абыхэм къагъэлъэгъуарщ, а бэнэныгъэр къызыхэкIар, абы щхьэусыгъуэ хуэхъуар, къалэн нэхъыщхьэ ипэ итахэр, абы и екIуэкIыкIар къэхутэнырщ. ЯгъэпщылIымрэ зыгъэпщылIымрэ яку къыдэхъуэ бэнэныгъэр феодализмэм и хьэл нэхъыщхьэу щытащ. Ар къызыхэкIари хабзэншагъэрэ бзаджэнаджагъэу цIыху къызэрыгуэкIым кърапэсыр, къытралъхьэр зэрыхуэмыхьыжырщ. Ауэ бэнэныгъэм хыхьэ унэIутхэми занщIэу щхьэхуитыныгъэм хуэзышэ гъуэгур къахуэхутэркъым, усакIуэми пэжу гу лъетэри, япэ лъэхъэнэхэм зыкъэзыIэтахэм къалэн нэхъыщхьэу зыхуагъэувыжыр пщылIыпIэр къутэныркъым, атIэ мыгъуэу ягъэпсэухэм псэуэгъу къадэхъун пщыфI къагъуэтынырщ. Бэнэныгъэм щIэзыдза мэкъумэшыщIэхэм я унафэщI усакIуэ лIыжьым аращ абыхэм япэу ящIэн хуейуэ яхуигъэуври: 35
Ягъэ кIынкъым, дунейр цIыкIукъым, Тедгъуэтэнущ дэ пщы захуэ!
Сэ сыхуейкъым Махъэшокъуэм,
Сылъыхъуэнущ пщы схуэхъунум,
Сэри хьэщIэ зыхуэсщIынущ Жылэм пэжкIэ ябгъэдэтым!
Ауэ иужькIэ гъэпщылIакIуэхэр езыр-езырхэу зэрызэрыIыгъыр, зэрызэдэIэпыкъур зылъагъу мэкъумэшыщIэхэм я зэхэщIыкIыр йофIакIуэ, абыхэм мащIэ-мащIэурэ къагуроIуэ пщыжь-уэркъыжьхэр псори зэрызэхуэдэр, «фыгъуэ-ижэр, гъэпщылIыныр зи дамыгъэр» зэрыадыгэпщхэр, аращ романым и кIэм ахэр мэзым «жылэу. щыпсэунхэу» щIыщIыхьэжхэр.
ЛIэщIыгъуэ жыжьэхэм адыгэ мэкъумэшыщIэм хъуэпсапIэрэ гугъапIэу иIар, лIыгъэрэ цIыхугъэ лъагэу, пэжагърэ хьэл-щэн хьэлэмэту хэлъахэр ЩоджэнцIыкIум хипщащ «Къамботрэ Лацэрэ» щызэригъэпэща и лIыхъужь гугъуехьакIуэм я лIыкIуэхэм. Апхуэдэхэщ зи щIыхьым, хуитыныгъэм, лъагъуныгъэм зи псэр щхьэузыхь хуэзыщI Къамбот хахуэр, шынагъуэ жыхуаIэр зымыщIэ, и ныбжьэгъум и гузэ- вэгъуи и гуфIэгъуи дэзыIыгъыф Хьэсанш хъыжьэр, зи ныбжьэгъум зи псэр хуэзыт Аслъэнышхуэ, зи щIыхьыр хэутэн езымыгъэщI, фIаукIа и къуищым ялъ зыщIэж Тембот дадэр, хэку хъумэныр, къыдалъхуахэм къулыкъу яхуэщIыныр, пэжыгъэм, захуагъэм, цIыхугъэм щIэбэныныр, цIыхубэр абы щIэпIыкIыныр гъащIэ къалэн зыщызыщIыжа усакIуэ лIыжь гъуэзэджэр.
Псом хуэмыдэжу усакIуэм и ехъулIэныгъэ нэхъ ин дыдэхэм ящыщщ Лацэ и образыр. Лъэпкъ усыгъэм и цIыхубз лIыхъужь нэхъыфI дыдэм куууэ къегъэлъэгъуэж пасэм ар зыхэта дэкъузэныгъэ хьэлъэри, бэлыхьищэу ирагъэшэчари, и дахагъи, и щабагъи, и къабзагъи, лIыгъэ хэлъу и щIыхьымрэ и лъагъуныгъэмрэ ихъумэжу къызэрыгъуэгурыкIуари. А романым хэт дэтхэнэ лIыхъужьри зи теплъэ, шыфэлIыфэ, дуней еплъыкIэ, хьэл-щэн, псэлъэкIэ, гъащIэ
гъуэгуанэ пыухыкIа зиIэж цIыху щхьэхуэу тхылъеджэм и пащхьэ
къоувэ, игу къонэж. Ар къызыхэкIри абыхэм хъуэхъу яхуиIэт, псалъэ дыгъэл яхуигъэш мыхъуу, атIэ ахэр я IуэхущIафэхэмкIэ къызэрыдигъэлъагъурщ.
Лъэпкъ усыгъэм и налкъут «Къамботрэ Лацэрэ» ЩоджэнцIыкIу Алий къыщигъэлъэгъуащ и художественнэ зэфIэкIым и лъагагъыр,
Iэзагъ телъыджэ зэрызыIэригъэхьар. Ар щыболъагъу романым и композиционнэ ухуэкIэми, образ хэтхэм я гъэпсыкIэми, лиризм щабэ щIэлъми, макъамэ къулей щIэтми, художественнэ Iэмэпсымэ зэмылIэужьыгъуэ гъэщIэгъуэн куэд къыщыгъэсэбэпами, и бзэм и нэхуагъ, и къабзагъ, и шэрыуагъми, усэ гъэпсыкIэщIэ езым зэригъэпэщам и ехъулIэныгъэхэми.
Хэку зауэшхуэм и пэ къихуэ лъэхъэнэхэм, къэрал унафэщI мыхъумыщIэхэм ялэжь щIэпхъаджагъэхэм щхьэкIи къэмынэу, Къэбэрдей-Балъкъэрым зыужьыныгъэфIхэр зыIэригъэхьащ. Абы текIуэныгъэшхуэ къизэуахэр нэхъыбэуи зыхэплъагъуэр щIэныгъэм, литературэм, искусствэм, зэрыщыту культурэм зэкъуэш лъэпкъитIым я деж зэрызыщиужьарщ. ЩIэныгъэм и IэфIыр къызыгурыIуа бгырыс щIэблэм нэхъуеиншэу и анэдэлъхубзэр едж, абыкIэ къыдэкI художественнэ тхыгъэхэм щыгъуазэ зещI, япэ апхуэдэ тхыгъэхэр зи IэдакъэщIэкI тхакIуэхэм я щхьэр, я цIэр хэIущIыIу мэхъу, я пщIэр, я мыхьэнэр мэлъагэ. Художественнэ псалъэм, усакIуэм апхуэдэ щIыхь лъэпкъ пащхьэм щигъуэтыныр, шэчыншэу, зи фIыгъэр ЩоджэнцIыкIурщ – аращ абы и цIэ лъапIэри цIэрыIуэ зыщIар, лъэпкъым и цIыхухэр абы и тхыгъэхэм сытым щыгъуи щIыхуэпабгъэр, псэкIэ щIалъагъур. Апхуэдэ лъагъуныгъэ лъэпкъ псом зэдэууэ зыхуащIу щIадза усакIуэм и цIэри къэIэтын зэрыхуейр хэку унафэщIхэми къагуроIуэ, арауи къыщIэкIынущ а зы гъуэгуанэм ар лъэхъуэщми къезыгъэлари, и тхыгъэхэр нэхъыбэрэ къыдэкI щIэхъуари, абыхэм ятеухуа тхыгъэхэр газетхэм къытехуэу щIыщIидзэри, езым хуэфащэ, къилэжь пщIэр хуащI хъуныр къызыхэкIри.
1939 гъэм ЩоджэнцIыкIу Алий горсоветым и депутату хах, а гъэ дыдэм и ноябрым абы Къэбэрдей-Балъкъэр АССР-м искусствэмкIэ щIыхь зиIэ и лэжьакIуэ цIэ лъапIэр къыфIащ, иужьыIуэкIэ кандидату партым хагъэхьэ. Зи лъэпкъ культурэм и зыужьыныгъэр зи нэ, зи псэ усакIуэм абы куэд хуелэжь. А. Авраамовымрэ абырэ зэдатх «Къызбрун» япэ къэбэрдей оперэр, ахэр елэжьу щIадзауэ щытащ нэгъуэщI 36 музыкальнэ драмэми, КIыщокъуэ Алим щIыгъуу абы къетIэщI ПащIэ Бэчмырзэ и дыщэ пхъуантэр, а усакIуэ гъуэзэджитIыр зэгъусэу анэдэлъхубзэкIэ япэ дыдэ къыдагъэкI адыгэ нарт эпосыр, езым и закъуэ къыдегъэкI усакIуэ нэхъыжьхэмрэ еджакIуэ цIыкIухэмрэ я тхылъхэр, къэбэрдей уэрэдхэр, ар мызэ-мытIэу къыщопсалъэ хэку тхакIуэхэм я зэIущIэхэм, Пушкин, Лермонтов, Шевченкэ, Хетагуров сымэ ятеухуауэ ягъэхьэзыр тхылъхэр зэдзэкIыным, къыдэгъэкIыным жыджэру холэжьыхь, абыхэм ятеухуа лэжьыгъэхэр етх. А илъэсхэм къыпэщыт къалэн инхэм тепсэлъыхьурэ, усакIуэм мыр итхыгъат: «Сэ сыкъапщтэмэ, куэд щIауэ темитIым сагъэпIейтей – Дзэлыкъуэ восстанэмрэ Къызбрун теухуауэ щыIэ хъыбар гуузымрэ, музыкальнэ драмэм папщIэ темэ хьэлэмэтымрэ. Ар композиторымрэ усакIуэмрэ я дежкIэ икъукIэ узыIэпызышэщ. Дзэлыкъуэ восстанэм теухуауэ сэ повесть сотх, си мурадщ ар илъэсыщIэм ирихьэлIэу сухыну».
Хэку зауэшхуэр къэхъеиным и пэ къихуэу ЩоджэнцIыкIур зэлэжьар «Къызбрун» трагедиерщ. Тхыгъэм усакIуэм лъабжьэ хуищIар адыгэ IуэрыIуатэм щызекIуэ хъыбар цIэрыIуэрщ, шэч хэмылъуи, езым и щхьэкIэ ар мызэ-мытIэу зэхихагъэнущ. Ауэ профессор Турчанинов Г. Ф. жиIэжу зэрыщытамкIэ, а тхыгъэм елэжьын щIидзэным и пэ къихуэу усакIуэр езым щIигъэджыкIат, нэIуасэ хуищIат М. Радожицкэм 1827 гъэм къыдигъэкIа тхыгъэм – «Къызбрун» шэрджэс повестым. Куэдыр зэрыщыгъуазэщи, ар зытеухуар адыгэ цIыхубзым
пасэхэм телъа бэлыхьырщ, зыхагъэта дэкъузэныгъэ ткIийрщ. УсакIуэм и Iыхьлыхэм, и ныбжьэгъухэм зэрыжаIэжымкIэ, ар «Къамботрэ Лацэрэ» нэхърэ куэдкIэ нэхъыфI хъуауэ, абы япэ иригъэувэу щытащ. Iэрытх иухар тедзэжауэ езыр дзэм щыдэкIым и щхьэгъусэм къыхуигъэнэгъащ, адрейхэр кIуэдми, а зыр нэхъ хуэсакъыу ихъумэну къелъэIури, ауэ ар зауэ лъэхъэнэм и унагъуэм фIэкIуэдащ.
Къэбэрдей-Балъкъэрым и гуащIэрыпсэухэм ехьэжьауэ ягъэмахуэшхуэну я мурадащ республикэр щхьэхуэ зэращIрэ илъэс 20 щрикъу 1941 гъэр. Хэкум и дэтхэнэ зы цIыхуми абы тыгъэ гъэщIэгъуэн зэрыхуигъэхьэзырыным яужь итащ, ЩоджэнцIыкIуми абы теухуауэ итхыну мурад ещI «Нырес си псалъэр уи дей» поэмэр. УсакIуэм абы щызэфIигъэувэжыр псэуэ илъагъу и хэкум къикIуа гъуэгуанэ хьэлъэрщ, Октябрым и ужькIэ абы зыIэригъэхьа ехъулIэныгъэфIхэрщ. А тхыгъэм щелэжьым зыщIидза Хэку зауэшхуэми абы щIыпIэшхуэ щеубыд, зэрыпхъуакIуэхэм къыдащIылIа зауаем триухуа адрей и усэхэми ещхьу, абыи ехьэкI хэмылъу, шэч лъэпкъ къытримыхьэжу къыщыжеIэ фашистхэм я мурад фIейхэр къазэремыхъулIэнур, советскэ лъэпкъ щхьэхуитхэр лъэгущIэтын абыхэм зэрахуэмыщIынур, нэгъуэщIхэм хуатI мащэм езыхэр зэрихуэжынур.
И хэкум къращIылIа зауэ емынэр зэрышынагъуэр къызыгурыIуэ усакIуэм и къару псори ирехьэлIэ къыдалъхуахэр абы хузэщIэIэтэным, ахэр гъэгушхуэным, хьэщэхурыпхъуэу а мафIэм дыхэзыдза бийм лъагъумыхъуныгъэ хуегъэщIыным. Езым и тхыгъэ куэд абы зауэм треухуэ, урыс усакIуэхэм я тхыгъэхэр адыгэбзэкIэ зэредзэкI, радиокIэ къопсалъэ, зауэлIхэм яIуощIэ, ахэр егъэгушхуэ, къыдэкIауэ езым имылъагъужами, хэку тхакIуэхэм зауэм хуатха тхыгъэхэр иту тхылъ щхьэхуэ егъэхьэзыр. УсакIуэр езыри дзэм хохьэ, ар сентябрым и 3-м йожьэ, ауэ здэкIуэну къапэщыт щIыпIэм нэмыблэгъэпауи, Iэщэ-фащэ 37 Iуэ кърамытауи ар нэмыцэ хьэкIэкхъуэкIэхэм гъэр ящI икIи Бобруйск къалэм дэта нэмыцэIуэм къэбэрдей усакIуэ гъуэзэджэр игъуэ нэмысу йокIуадэ 1941 гъэм и кIэм.
ЩоджэнцIыкIу Алий емынэм щытелъа, щишэча тхьэмыщкIагъэмкIи къулейсызыгъэмкIи, хьэзабищэр телъу и хэкум щхьэузыхь хуищIа и псэмкIи зэфIэкIыркъым абы и бэлыхьыр. Къэралым а лъэхъэнэм щызекIуэ хабзэ гущIэгъуншэхэм я зэранкIэ ар, зи адэ щIыналъэм и къуэ пэжыр, абы и щхьэхуитыныгъэм къэмыскIэу, къимыкIуэту зи псэр щIэзытар, ягъэпуд, псори зыщыщтэ «хэку епцIыжакIуэ» цIэ мыгъуэжьыр къытоIуэ, хуэмыфащэу лъэпкъ бий ящI, и тхылъхэр еджапIэхэм къыщIах, адыгэбзэкIэ ирагъэджыжыркъым, ахэр илъэс зыбжанэкIи къыдагъэкIыжыркъым. Зи къалэныр нэсу зыгъэзэщIэфу, къыхэжаныкIыу гу зылъезыгъэтэну зи мурад языныкъуэ лэжьакIуэхэр абыи къыщызэтеувыIэркъым. Къэралым и бий фIащу ягъэтIыса цIыху щхьэхуэхэм шынагъэкIэ, удынкIэ къыжрагъэIа, кърагъэIуэта псалъэмакъ мышыухэр тегъэщIапIэ ящIри, куэд щIауэ мыпсэуж пэтми, лажьэ лъэпкъ зыбгъэдэмылъ къэбэрдей усакIуэм пцIы хьэдэгъуэдахэ куэд тралъхьэ, кIэрацIэлъ. 1943 гъэм ятхауэ архивым щIэлъ тхылъымпIэхэм къызэрыщыжыIамкIэ, ар колхозми и бийуэ щытащ, Нало Жансэхъу къызэригъэпэща гупми хэтащ, Къэбэрдейр Урысейм къыгуигъэкIыу нэмыцэхэм я жьауэм щIэт, щхьэхуэу псэуж къэралыгъуэ къызэригъэпэщыну и мурадащ. А псом пэж лъэпкъ зэрыхэмылъыр нобэ хэти къыгуроIуэ, ауэ адыгэ лъэпкъым и къуэ нэхъыфI дыдэм, лъэпкъ литературэм и къызэгъэпэщакIуэм, къыдалъхуахэм къулыкъу нэс яхуэзыщIам, абыхэм я щхьэхуитыныгъэм папщIэ зыуи къыщымыхъуу зи псэр щIэзытам апхуэдэпцI теплъхьэ, напэтех хужыпIэ зэрымыхъунур къызыгурымыIуахэр усакIуэм нэхърэ куэдкIэ нэхъ насыпыншэщ.
Адыгэ усыгъэм и дыгъэр зэрыкъухьэрэ илъэс ищIым нэблэгъащ.
Абы и тхыгъэ телъыджэхэрщ къэбэрдей литературэм дамэ яхуэхъуар, а усакIуэ гъуэзэджэм и щIакIуэ щIагъырщ лъэпкъ усакIуэхэр къызыщIэлъэтыкIар. Абы и тхыгъэ налкъутхэр дунейм къызэрытехьэрэ зэманыфI дэкIа щхьэкIэ, абыхэм я пщIэр, я мыхьэнэр, лъэпкъ тхылъеджэм хуиIэ лъагъуныгъэр нэхъ лъагэ мыхъуамэ, зыкIи нэхъ къэлъэхъшакъым. Абыхэм я жьы къабзэм, я бзий нэхум ноби добжьыфIэ, догъагъэ къэбэрдей литературэр, абы и дэтхэнэ зы ехъулIэныгъэми наIуэу хыболъагъуэ а усакIуэ псэемыблэжым и Iэужь. Езы зэман дыдэр зыпэмылъэщ усакIуэм и тхыгъэ хьэлэмэтхэр псэунщ и анэдэлъхубзэкIэ псалъэу зы адыгэ дунейм тетыху. Андрей,
филологие щIэныгъэхэм я доктор 38 Адыгэ литературэм и классик ЩоджэнцIыкIу Алий и гъащIэ гъуэгу кIэщIыр уи нэгу къыщIэбгъэхьэжмэ, абы псэукIэ тынш и натIэ итауэ пхужыIэнукъым: сабиигъуэ хуэмыщIа, пэжымрэ щIэныгъэмрэ хьэзаб пылъу къащыкIэлъикIухьа щIалэгъуэ, и псэугъуэ дыдэу Бобруйск дэт фашист гъэрыпIэм щиуха гъащIэ кIэщI. ИтIани, Алий и IэдакъэщIэкIхэр щызэхуэхьэсыжа усэ тхылъитIыр къапщтэрэ, къызэрымыкIуэу бзэ тынш дыдэкIэ тха абы и усэхэмрэ поэмэхэмрэ укъеджэмэ, щхьэхуимыту уогупсыс: «И насыпщ и лъэпкъыпсэм, мылIэжыну и Хэкум апхуэдэ сурэт телъыджэ къыхуэзыгъэнэфам». ЦIыху къэс уафэм вагъуэ щиIэу жаIэ. Абы къикIращи, вагъуэ къэси щIылъэм езым и цIыху щиIэжщ. Вагъуэр мэункIыфIри, цIыхур дунейм йохыж. Лъэпкъ къэси иIэгъэнщ вагъуэ щхьэхуэ. ЩоджэнцIыкIу Алий ди лъэпкъым и апхуэдэ вагъуэу жыпIэ хъунущ: ар блэху, усакIуэм и анэдэлъхубзэм и макъри жыжьэ Iууэ псэунущ. ЩоджэнцIыкIу Алий и IэдакъэщIэкIхэм сыщриплъэж мы тхыгъэр фIыуэ слъагъу усакIуэм къигъэуша си гупсысэу аркъудейщ. СщIэжыркъым Алий зыми хуумыгъэдэфын и хъэтI псэгъэтыншым япэу нэIуасэ сыщыхуэхъуар. Иджы ахэр симыгъусэу зы махуи дунейм сытемытыфыну къысфIощI. Иджыри седжэжарэт жыуагъэIэ зэпытщ Алий и IэдакъэщIэкIхэм. Илъэс плIыщIрэ езанэм итурат ЩоджэнцIыкIур, и гъащIэм кIэух гущIыхьэ щигъуэтам щыгъуэ. УсакIуэ нэсым и хэгъэгум бий къебгъэрыкIуа щхьэкIэ, и къалэмыр зэригъэтIылъэкIыркъым. И лъэпкъращ абы и уэрэд нэхъыфIхэр зыхуиусыр, и лъэпкъым бгъурыту Iэщэ къещтэ, псалъэрэ фочышэкIэ бийм ебгъэрыкIуэну. Арат ищIар ЩоджэнцIыкIу Алии, Хэку зауэшхуэм щIидза нэужь. Зауэр къыщыхъея япэ махуэхэм абы итха сатырхэм я гуащIагъыр нобэми зыхыбощIэ. Хэт икIи дапщэщ усакIуэм и гум япэ шэр къезыутIыпщар? Ар зыми къыбжиIэфынукъым. Ауэ хэти ещIэ а фочышэр жыхьэнмэм къызэрикIар: абы иукIыр зы цIыхуми, мелуан бжыгъэхэр докIуэд. Пушкин зыукIа Дантес и фочышэм зи псэ хихар урыс усыгъэм и дыгъэу къалъытэрт. ЛIэщIыгъуэ куэдым пхыкIынущ иджыри а шэм и узыр. А фочышэ дыдэрщ Лермонтовыр, Байрон, Петефи Шандор, Маяковскэр зыукIар. А шэр зэм усакIуэм и пщэм ешыхьэкIа кIапсэу зэролъадэ, Есениным къызэрыщыщIам ещхьу, зэм фашистым и фочым Испанием Гарсиа Лоркэ щиукIыну зыщеузэд, зэми фашист гъэрыпIэм ис ЩоджэнцIыкIу Алий мэжэщIалIагъэм щрегъэлIыкI. Иджыри лIэщIыгъуэ куэдкIэ егупсысынущ цIыхухэр: сыту куэдыIуэ хузэфIэкIынут илъэс 37-рэ фIэкIа мыхъуауэ зыхэджэла уэсыр и лъымкIэ изыIа Пушкиным; сыт хуэдиз гупсысэ куу къигъэщIынут Лермонтовым и зэчий лъэщым, ар дунейр къутэжыхукIэ илъэс 27-м нэхърэ нэхъыжь мыхъужыну къыхуимыухамэ. Сыт хуэдиз гурыщIэ щхъуэкIэплъыкIэхэмкIэ и псэр хуэгъэусэнут Есениным, езы Урысейм и уафэм ещхь абы и нащхъуэхэр илъэс 30-м зэтримыпIэжамэ. ЩэщIрэ блырэ фIэкIа мыхъуа Маяковскэм-щэ? Лермонтовым и ныбжьым фIэмыкIа Петефи Шандор-щэ? А псори дэ игъащIэкIи къытхуэмыщIэну къуажэхьу къытхуэнэнущ. Шэч хэлъкъым, «Къамботрэ Лацэрэ» роман-эпопеемкIэ и лъэпкъым и псэукIамрэ лIакъуэ-лIакъуэкIэ Къэбэрдейм щызекIуа 39 зэгурымыIуэныгъэхэмрэ я сурэт наIуэ къызэзынэкIа ЩоджэнцIыкIу Алий зригъэхъулIэфыну плъапIэ куэд адрей дунейм зэрыздихьам. Сэ фIыуэ сощIэ ЩоджэнцIыкIу Алий и цIэр зыбгъэдэзгъэувэ усакIуэхэм я лъагагъыр. Абыхэм адыгэ усакIуэр езгъапщэкIэ, езгъэлейуэ къысщыхъуркъым. Ар икIи зэгъэпщэныгъэкъым. Инкъым ЩоджэнцIыкIу Алий къызыхэкIа лъэпкъыр. Ауэ Пушкиным – урысхэм, Руставели – куржыхэм, Петефи – мэжэрхэм хуащIар и лъэпкъым хуэзыщIар, шэч закъуи хэмылъу, щэджащэщ. Гугъут икIи пщIэшхуэ пылът и лъэпкъ литературэм и лъабжьэр игъэтIылъу абы адэкIэ зэрызиужьыну гъуэгум тезыгъэува усакIуэм и къалэныр. ЩоджэнцIыкIу Алий и усыгъэм адыгэ IуэрыIуатэм лIэщIыгъуэ бжыгъэкIэ зэхуихьэса лъэпкъыбзэм и IэфIыр зыщIишащ. Дунейпсо литературэм и ехъулIэныгъэхэр щапхъэ хуэхъури, дыщэзэрылэу къызэрыщэщащ зэманым и гур къыщеуэ, гугъэ дахэкIэ гъэнщIа пщэдейрей махуэм хуэплъэ ЩоджэнцIыкIум и мыкIуэдыжын сатырхэр. Алийщ адыгэ тхыбзэр зэфIэзыгъэувар. Абы и IэдакъэщIэкIхэм я бзэ яIурылъыжу хэтыр лIыхъужьхэм я закъуэкъым, атIэ псыежэхри, губгъуэри, щIылъэри, уафэри, дыгъэри, жыгхэри, Хэкум и уафэгум ит пшэхэри псэ яIуту щопсалъэ. А псом ущегупсыскIэ, уи гур хохъуэ, усакIуэ щIалэхэм я лIэкIэри пщыгъупщэркъым. Зыми ицIыхуркъым Лоркэ зыукIар, ауэ щыхъукIэ зэрыдунейуэ усакIуэр ягъэлъапIэ. ЗыгуэркIэ дантесхэмрэ мартыновхэмрэ я цIэхэр дигу къинэми, абыхэм гыбзэр игъащIэкIи якIэрыкIынукъым. УсакIуэр пхуэукIынущ, хьэпсми пхуидзэнущ, ауэ лъэпкъыпсэр къызыпхыпс абы и псалъэр пхуэгъэлIэнукъым икIи пхуэгъэпщкIунукъым. Дыгъэм ещхьщи, абы цIыхугур къегъэнэху, цIыхупсэр гуфIэгъуэрэ гушхуэныгъэкIэ егъэнщI, акъылыр нэху ещI, нэху псори кIыфIыгъэм пэщIегъэувэри, зыми гу зылъримыгъатэу токIуэ. ЩоджэнцIыкIур ящыщщ лъагъуныгъэкIэ гъэнщIа лэжьакIуэбэм хуэгъэза и псалъэ купщIафIэр жиIэным къыхуигъэщIа усакIуэ гупым. Абы хузэфIэкIырт гъащIэр къызэрыунэхурэ цIыхугум щызэтрихьа гукъеуэхэмрэ хъуэпсапIэхэмрэ къигъэпсэлъэну. Алий псалъэкIэ сурэт зэрыхуэщIым къыщынэртэкъым, ар икIи цIыхушхуэт. Иджыри псэущ абы и ныбжьэгъуу, и лэжьэгъуу щытахэр, ар илъагъуну, абы епсэлъылIэну къызыхуихуа цIыхухэр. А псоми зыжьэу къаIуэтэж Алий тхэным мурад хуэзыщIа щIэблэм защIигъакъуэу зэрыщытар, зэчий хъуаскIэ фIэкIа зыбгъэдэмылъми и хьэл щабэмкIэ еущийуэ зэрыбгъэдэтар. ГукъэкIыж мащIэкъым ЩоджэнцIыкIу Алий теухуауэ щыIэр. И чэзур къэмысауэ пIэрэ ахэр псори зэхуэтхьэсыжу абыхэм тхылъыщIэхэр къахэдгъэхъуэным. И гъащIэ гугъумкIи, и хъэтI зэщIэлыдэмкIи къилэжьащ ар Алий. СщIэркъым адыгэ литературэм и уафэм иджыри къыщыпынэну вагъуэхэр зыхуэдэнур, ауэ сыт щыгъуи ЩоджэнцIыкIу АлийкIэ зэджэ вагъуэр абы щыблэнущ, сыту жыпIэмэ, аращ адрейхэм я гъуэгур къэзыгъэнэхуар. Зубер, КъБР-м и цIыхубэ усакIуэ 40 ДИ Зэчий ин зыбгъэдэлъым и Iэдакъэ къыщIэкIахэм лъэхъэнэ къэс цIыхухэм хуаIэ бгъэдыхьэкIэхэр, зэрадж-къызэралъытэ щIыкIэхэр зэхуэдэкъым. 90 гъэхэм ЩоджэнцIыкIу Алий и творчествэм дэ къыхэтха дерсхэр нэхъ хэIэтыкIауэ хуэгъэзат лъэпкъым и гупсысэр, бзэр, щэнхабзэм и лъапIэныгъэхэр къэIэтыжыным, къэгъэщIэрэщIэжыным.
Ноби дяпэкIи а мыхьэнэхэр бгъэтIылъ мыхъуу гъэзэщIэн хуейуэ къонэж. Ауэ лIэщIыгъуэ блэкIар щиух илъэсхэм наIуэ къэхъуащ
ЩоджэнцIыкIу Алий хуэдэ тхакIуэхэм я гуащIэм къигъэув нэгъуэщI дерсхэри: лъэпкъхэм я зэныбжьэгъугъэр гъэбыдэным ехьэлIа Iуэхугъуэхэр зэи къэбгъэтIасхъэ зэрымыхъунур, къыдэкIуэтей щIалэгъуалэр зэпыу имыIэу абы щIэгъэджыкIыныр, цIыхур къыщIигъэщIар, дунейм щIытетыр езым къыкIэлъыкIуэ щIэблэм гъуэгу яритыныр, гъащIэм пищэныр, Iэщэ имыгъэдэлъэныр, лъы имыгъэжэныр зэрыарар.
ИтIанэ. ЩоджэнцIыкIум и поэмэхэр къэлъытэн хуейщ щэнхабзэмрэ гъуазджэмрэ я мардэ зэмыщхьхэмкIэ. Дуней псом къебгъэцIыху хъун тхыгъэхэщ ЩоджэнцIыкIу Алий и къалэмым къыщIэкIахэр. Алий и IэдакъэщIэкI нэхъ лъэщ дыдэ, усэу тха «Къамботрэ Лацэрэ» романым ипкъ иткIэ художественнэ фильм техын хуейуэ зэманым къегъэув, ди экономикэр сыт хуэдизу щытыкIэ гугъум имытми. Апхуэдэ кинор зыхузэфIэкIыну творческэ къарухэри, хьэрычэтыщIэхэу, бизнесменхэу мылъкукIэ къызэзыгъэпэщыфынухэри, мы Iуэхур къыдихыу унафэ тэмэм хуэзыщIыфынухэри лъэпкъым и мащIэкъым. УсэбзэкIэ тха романыр киноуэ гъэувыным хуэхьэзырым хуэдэу, монтаж зэхэлъыкIэм тету тхащ. Дуней псом щыцIэрыIуэ кинорежиссёр Эйзенштейн Сергей Пушкин Александр и «Полтава» поэмэр зэпкърихыурэ жиIэгъащ урыс тхакIуэшхуэм гъащIэм и теплъэ нэхъыщхьэхэр монтаж гупсысэкIэм тету къызэрыхигъэщхьэхукIыр, къызэригъэнэIурытыр, «лейр зэрыпиупщIыр». Апхуэдэщ адыгэм ди усакIуэшхуэ ЩоджэнцIыкIури.
ЖытIам и тегъэщIапIэщ «Къамботрэ Лацэрэ» романым щыщ дэтхэнэ пычыгъуэри, псалъэм щхьэкIэ, ЗекIуэлIокъуэ Къамбот Тембот дадэм и пщыIэм зэреблэгъа щIыкIэр къэзыгъэлъагъуэ теплъэгъуэр. 41
ЗекIуэлIокъуэ си унэцIэщ,
ХьэщIэн хуейуэ сыкъэкIуащ.
Ехьэх Iэщэр, сыгъэпсалъэ,
Сэри цIыхум сыкъилъхуащ.
ЩыжриIэм, лIыжь жьакIэхур,
ЩIегъуэжауэ, мэукIытэж.
Жыжьэрыуэу и фочыжьыр
Хуэму бгъуэщIым ирелъхьэж.
ХьэщIэ щIалэм фIэхъус гуапэу
А лIыжь хъыжьэр къыщекIуалIэм,
ЛIы и щэнкIэ шагъдий фэкъум
ЗекIуэлI и къуэр къыщепсыхым,
Ар гъуэгуанэ зэрытетыр
ЛIыжь жьакIэхум къицIыхуащ,
Дэхуэхауэ зэрыщытым
Шы жэщIамкIи гу лъитащ. … ЗекIуэлIокъуэр еблэгъащи,
Щыхьыл жьахэр хуегъэкIуатэ,
Мэз тенджызым и лIыхъужьыр
ХьэщIэ щIалэм къобзэрабзэ. 42
Сыту дахащэу тха! Убгъэдэтым хуэдэу болъагъу Тембот дадэ жьакIэхур, щIалэ къекIу ЗекIуэлIокъуэ Къамбот, «лIы и щэнкIэ шагъдий фэкъум», къепсыхауэ пщыIэм еблагъэр, шы жэщIар, хуэму бгъуэщIым иралъхьэж жыжьэрыуэ фочыжьыр, щыхьыл жьахэр… Мэбзэрабзэ ЩоджэнцIыкIу Алий и адыгэбзэр, налкъутналмэсу мэлыд. Апхуэдэ защIэу, адыгэбзэм и философие куупIэм къыщыщIэлъауэ тхащ и поэмэхэмрэ усэхэмрэ.
Художественнэ тхыгъэхэм къадэкIуэу, Алий хьэлэмэтыщэу къигъэсэбэпырт публицистикэм и къарур, образхэмрэ гупсысэхэмрэ зэщIэту зыхэухуэна тхыгъэхэмкIэ лъэпкъым зригъэузэщIырт.
ЦIыхубэм хьэлэлу яхуэлэжьа зы усакIуэшхуи дунейм тетауэ е тету къыщIэкIынкъым езыр щалъхуа, и сабиигъуэр щекIуэкIа щIыпIэр имыгъэфIауэ, имыIэтауэ, цIэрыIуэ ищIыну хэмытауэ. УсакIуэри зи къарурэ зи гуащIэкIэ псэужхэм къахэкIа цIыхущ. Аращ абы «щалъхуа щIыпIэр фIыуэ зылъагъум дунейр зэрыщыту фIыуэ елъагъу» псалъэхэм къарыкI мыхьэнэр адрей цIыху псоми хуэдэу щIехьэлIар. Щалъхуа Кушмэзыкъуей къуажэм, Бахъсэн щIыналъэм щыIэ адрей къуажэхэм щыпсэу цIыхухэм заригъэузэщIурэ, публицист ЩоджэнцIыкIур игу пщтырагъкIэ гъэнщIа усыгъэхэмкIэ щIэбэнырт лъэпкъ псом и зыузэщIыныгъэм. ОНО-м щылэжьэныр имыдэу егъэджакIуэу школым кIуа щIалэм районым ис цIыхухэм усыгъэхэмкIэ захуигъазэрт лэжьыгъэ IэнатIэхэр егугъуу ирахьэкIыну: еджакIуэ цIыкIухэм – фIы дыдэу еджэну, егъэджакIуэхэм – зэманым хуэфащэу лэжьэну, мэкъумэшыщIэхэм – щIыр фIыуэ ялъагъуу, гъавэр хащIэу, бэвыгъэр я Iэужьыну, къуажэ Совет лэжьакIуэхэм – я пщэ къыдэхуэр къанэ щымыIэу ягъэзэщIэну. ЩоджэнцIыкIу Алий образ гукъинэжхэмрэ гупсысэ куукIэ гъэнщIа публицистикэкIэ лъэкIащ Бахъсэн щIыналъэр Къэбэрдей псом щапхъэу яхуигъэувыну, Бахъсэн ГЭС-м и нурыр республикэм исхэм ятрыригъэдзэну. АрдыдэмкIэ наIуэ къохъу художественнэ къарууэ усакIуэм и тхыгъэхэм яхэлъым публицистикэм и мардэхэри зэрагъусэр, зэрабгъэдэтыр: занщIэу гу зылъумытэ «щапхъэ цIыкIухэр», ауэ мыхьэнэ зиIэхэр, нэIурыт ещI, ихъуреягъкIэ къыщыхъу-къыщыщIэхэр зэпкърех, и лъэхъэнэгъухэм я IуэхущIафэхэм, къыщалъхуа щIыналъэм, кIэщIу жыпIэмэ цIыхухэр зыхуейм, абыхэм ягу щIэгъум, ахэр зыхуэныкъуэм егъэпIейтей, гъащIэр ипэкIэ кIуэтэным, щIэм гъуэгу етыным щIобэн, абы зэран хуэхъухэм щысхьырабгъу имыIэу псалъэ жан, псалъэ шэрыуэхэр яредз.
УсакIуэм а псор щIилэжьыр адыгэ цIыхущIэм и щхьэузыхьырщ, абы и къэкIуэнурщ, художник иным зэрихабзэу, гурэ псэкIэ зыхищIэу, лIэщIыгъуэм нэ жанкIэ къыпхроплъри, а къэкIуэнур зыхуэдэр дегъэлъагъуф. Ар зыгъэнаIуэр лъэпкъым хуиIэта художественнэ усыгъэхэм я закъуэкъым, атIэ а лъэпкъми абы и щIэблэми яхуэмыфащэ Iуэхугъуэхэр зылэжь цIыхухэм ятритхыхьа фельетонхэми икъукIэ мыхьэнэшхуэ яIэщ.
ЩоджэнцIыкIум и фельетон усыгъэхэм фIэкIа ухуейкъым езыр щыпсэуа лъэхъэнэм абы триха цIыху сурэтхэр зэрыIупщIыр икIи зэры- пэжыр кърибгъэлъэгъуэн папщIэ. Ауэ зэманыр кIуэтэху, нэхъри наIуэ къэхъуу хуежьащ нэгъуэщI социальнэ типхэр – цIыхухэр къизымыдзэ, ахэр зыхуей-зыхуэфIхэм зи нэр хуэзыуфIыцI, дэ дыкоммунистщ жаIэу кIэрахъуэхэр зыгъэдалъэ администратор-унафэщI «ткIийхэр».
Гу хьэлэлрэ псэ къабзэрэ зиIэ лъэпкъ усакIуэр ятеплъэ хъууэ щытакъым апхуэдэ унафэщIхэм. Апхуэдэхэращ 30 гъэхэми, къыкIэлъыкIуэ илъэсхэми Совет властым, социализмэм я щIыхьыр цIыхубэм я пащхьэм щызыгъэлъэхъшар. Публицист ЩоджэнцIыкIум икъукIэ шэрыуэу игъэпса «КIэрахъуэшхуэ» фельетонымкIэ къыджеIэ апхуэдэ цIыхухэм я сэкъатыр: жаIэ псалъэмрэ ялэжь Iуэхумрэ зэрызэтемыхуэр.
Хэт кIэрахъуэжьу гъущI бзаджэр
ЛIыхъужь дамыгъэу зезыхьэр,
Пщы хьэщIэжь хабзэу,
ди губгъуэм
Зыщигъэбэгыурэ зеджадэр?
Хэт кIэрахъуэжьым теуIуэу,
ЗигъэпсчэуIуурэ пагэжьыр,
Зи шы лъэрыгъыр яубыду
Ирагъэпсыхмэ, гуфIэжыр?
Апхуэдэ лIыхэр зыщIэкъур:
Ныбэм къыхуэщтэр ишхын,
Пшынэ зыщеуэм, ефауэ,
И кIэрахъуэжьыр щыуэн…
… Пшэ зэранщIакIуэ хьэсэбгъум
Къытехуэразэр трекI,
КIэрахъуэжь хьэлъэкIэ нэмыси
ЗыхуезыгъэщIри IурекI! 43
Ди лъэпкъ усакIуэшхуэм теухуа тхыгъэр духыну дыхуейт мыпхуэдэ псалъэхэмкIэ. Алий и гупсысэ псынэм нобэр къыздэсым къыщIэдмыгъэлъащэу къекIуэкIащ. Ауэ иджыри апхуэдэу кIуэмэ, мыгувэу дыщIегъуэжынщ. Сыту жыпIэмэ, усакIуэ лъапIэм и творчествэр къэхутэным ехьэлIауэ гъунэ зрамылъа лъэныкъуэ куэд иджыри щыIэщ. А къэхутэныгъэхэм яIэну унэтIыныгъэ псоми дэ и гугъу тхуэщIынкъым, шэч зыхэмылъыр журналистикэм, нэгъуэщIу жыпIэмэ публицистикэм и мардэхэм ит абыхэм яхэтын зэрыхуейрщ. Адыгэ щIэблэ къыдэкIуэтейм ноби арэзы укъищIу ящIэркъым ЩоджэнцIыкIу Алий и гъащIэмрэ и усыгъэ щыпкъэхэмрэ. Ахэр адыгэ лъэпкъым нэсу ябгъэдэлъхьэныр псоми ди зэхуэдэ Iуэхущ. Мухьэб,
КъБР-м щIыхь зиIэ и журналист,
филологие щIэныгъэхэм я кандидат

ЩоджэнцIыкIу Алий теухуа усэхэр Алим * * *
Усэ къарукIэ бийр бгъэсу
Лъагъуэ насыпым хуэпщIат,
Уигу щыплъэм уи Iэр нэмысу
ХэщIапIэ дэнэ щыпщIа?
И кIэм нэмысу уэрэдыр
Дыщэ бжьамийри пкъута?
Лъым ила стиххэр ныкъуэтхыу
Бийм фIэауану къищта?
Зи адэ лIа щIалэу, слъэмыкIыу
Уэ уи кIуэдыпIэр согъей,
Нэпс пщтырхэр щIагъэкIыу
Хъуащ къуэшхэр нэщхъей. Нэпс Сэтэнейми и мащIэщ, – Уэ уигъеину лъэмыкI,
УэркIэ ныбжьэгъухэр гумащIэщ, –
Я гум зы махуэ уимыкI.
Нарт и кIуэдыкIэр пхуэфащэт
Ер уэ уи натIэ щыхъуам,
СщIэркъым и гъуэгур уи мащэм,
СщIэркъым гуIэпIэ пхуэхъуар.
Къуршыбгъэ лъэщыр мылъатэм,
Дамэр къутащи – ешэщI,
Усэр зыгъэIур мыпсалъэм,
НэпскIэ уIэгъэр етхьэщI.
ЗэуапIэм лъыр пщIэжу уизгъуатэм,
ФIыцIэу си щIакIуэр птеспхъуэнт,
Си пкъым къинари зы джанэм,
УIэгъэр спхэну счэтхъэнт. Iэдэм 45
Уи гузэвапIэр сэ сщIатэм,
Алъп къарэ жэрыр нэсшэнт.
Уэ ущышэскIэ шыр ятэм,
Лъапэр лъэрыгъым хуэсшэнт.
Уи лъэрыгъыпсыр сэ сIыгъыу,
Шым сыдэжэни слъэкIынт,
Уэ усхъумэныр нэрыгъыу,
Сыт и гугъуехьи сшэчынт.
Алий,
Уи усэр
ЦIыхум я гум
ГъащIэ уэрэду
Щожьгъыру.
Мамыру, хуиту
ЦIыхур щIыгум
Тетыным
ХуэпщIащ ар къару.
ЦIыху цIыкIум насып
Я натIэным
Псэемыблэжу
УщIэкъуащ.
Уи щIылъи лъэпкъи
Хуитыныгъэм
ЗэрыпэIэщIэмкIи
Уигу ныкъуащ.
Абы къыхэкIкIи
Уи къалэмыр
ЛIыгъэгъэбатэу
Бэм хэпхьащ.
Шыщхьэмыгъазэу
Залымыгъэр
КIуэдыным
ГъащIэр уэ хуэптащ. 46
ЦIыхугъэм, лIыгъэм
Хуэуахътыншэ
Уи усэр ноби
Мэжьгъыру, –
Зэлзэпсэу гъащIэр
Зыхь ди цIыхухэм
Хуодэрэжэгъуэ,
Хуокъару. БетIал Усэ гъуэзэджэхэм я макъамэфIкIэ
Уэ адыгэкъуэхэр доущий,
Уи щхьэр щымыIэми, къуэшыбзэ IэфIкIэ
Уэ укъытхотыр, Алий. ТщIэркъым шэ фIыцIэкIэ къоуэу уи псалъэр
Щыпуигъэчар уэ ди бийм.
Ауэ псыгуэху хуэдэ лъэща пшыналъэр
МылIэж макъамэщ, Алий. Уи усэ гуакIуэхэм, емыш сэлэтуэ,
Уи лъыр ящIэжыр иджыи,
ЗекIуэ укIуауэ убанэу укъэтуэ
Ноби догугъэр, Алий.
Уэ мыжурэпэкIэ щIыгум уитхыхьуэ
Бийм зыхебгъащIэрт хьэл ткIийр,
Уи псалъэ лъэщыр бийм щхьэщыухьуэ
Уитащ зэуапIэм, Алий.
Ди зэман лъапIэр мыщIэщыгъуэджэщ,
УиIэуэ щытми гъащIий,
Уэ гъащIэ ныкъуэми бгъэщIар гъуэзэджэщ,
Зэи тщымыгъупщэу, Алий. Сэфар ДИ АЛИЙ
Нэхъыжь уахэсмэ, задебгъэкIурт жьыми,
Уахэхуэм щIалэгъуалэми, Алий,
Акъыл упахыу щытащ.
Жьыми щIэми
Уахуэпсэ къабзэт, ещхьу уэ сабийм.
Куэд зымыгъащIэу куэд зылъагъу жыхуаIэр
Уэ пхуэдэлI гуэрти, куэд уи нэгу щIэкIат.
Къыттетт сыт щыгъуи, ди Алий, уи нэIэр –
Дэ дыщыпхъумэт уи фэм уэ дэкIам.
УкъыщIалъхуар уи хэкум и насыпыр
ХуэбгъэбжьыфIэну арти – ар уоIэт,
Хэпшт уемызэшу щIэныгъэшхуэ псыпэр
Уи псэр хуэпщIауэ лъэпкъым анэмэт. И насыпт уэ пхуэдэкъуэ зиIа лъэпкъым:
ГуфIэгъуи гуауи дэбгуэшащ абы,
Ар уи гум, уи псэм – псоми уи Iэпкълъэпкъым
Лъыуэ щIэт псомкIи пщIырт, Алий, къабыл.
Дунейр тIэу пкIэгъуэ пхуримыкъут уи хэкум
Хуэбус уэрэдыр бэм щипхъуатэм деж.
УкъипсэлъыкIти, Алий, лъэпкъым и гум,
Ар уэ езым сыт щыгъуи къыпхуэпэжт.
Нэхъыжь уахэсмэ, уабжырт нэхъыщIэфIу.
НэхъыщIэм нэхъыжьыфIу удиIащ.
Алий, гуращэу уиIам сэ пысщэфмэ,
Уэ пхуэфэщэн къуэш сыпхуэхъуау аращ. ЗэзыдзэкIар Кашифщ 47 48 Лиуан.
ЩоджэнцIыкIу Алий и фэеплъу
УсакIуэм зауэм щаIэщ лIэкIэ щхьэхуэ:
ГъущI кIапсэ банэм гъащIэр къихухьам,
Мыжурэу къахуэнэжыр я къалэмщи,
Шэ плъауэ усэр ирадз бий щыкIам. Жэуапу къратыжми фоч лъэдакъэ,
Лъэгуажьэмыщхьэ зыхуамыщI зэи бийм,
Псэ пIалъэ къыщыхуащIми зы дакъикъэ,
Я Хэку и щIыхьыр ямыгъэулъий.
Ажалыр къахуэхъуами бжэм нэхъ благъэ,
Адэжь жьэгу пащхьэм ахэр щIогупсыс,
Езыхэр щхьэхуимытми, щIэблэм тыгъэу
Щхьэхуитыныгъэм и уэрэд хуаус.
Хуоусэ Iущэщэжу псыхьэлыгъуэ
Гъатхэпэ мазэм лъагъуэ хэзышам.
Хуоусэ къуалэбзухэу зи гуфIэгъуэ
УэрэдкIэ пщэдджыжьыпэм хуэушам. Хуоусэ, дыщэ щIыIуу зэщIэпщIыпщIэу,
Мы щIым къэрабэ цIыкIуу къыхэжам,
ГурыщIэ къабзэр IэфIу зыхэзыщIэу,
НыбжьыщIэхэу пщыхьэщхьэм зэIущIам.
И телъхьэщ пэжми, усакIуэр жьэ нахуэщ.
Лей мыгъэгъуныр лIэхукIэ имыужэгъу.
Лъыиф лIыукIыу хьэкIэкхъуэкIэ щылъхухэм
ЩIыхуэхъури арщ усакIуэр я нэм бжэгъу.
Зэман блэкIами, къоуэж рифмэр щыблэу,
Лейзехьэ пащхьэм абы илъ щещIэж.
Мыужьыхыж вагъуэу цIыху хейм я гум щыблэу
Я усэр гъащIэм къыхуощIэрэщIэж. УсакIуэр, щытми бийм и ней къыщыхуэу,
Лъэужь къэмынэу зыукIыфыр хэт?
Абыхэм къахуонэжыр гъащIэ щхьэхуэ:
Ягу и къеуэкIэр усэм ритму хэтщ. Кашиф УИ ЩоджэнцIыкIу Алий и фэеплъу 49
Мыгъуагъэ инщ, дауи, уи лъэпкъ щхьэкIэ
Ухъуныр уигурэ уи щхьэрэ зэбгъэж,
АрщхьэкIэ пэжыр дэнэ пхьын зэпхьэкIыу –
Дэ насыпыншэу дыкъалъхуар сфIощI пэж.
Армыхъу джэдыкIэ пцIапцIэу дыхуэсакъыу
Тхъумэн хуея лъэпкъ набдзэу ди Алий
ХуэдэлI,
Уи лъэпкъкIэ уиIэмэ гудзакъэ,
Дауэ хуэпщI хъунт-тIэ шэпэIудз уи бийм?..
АтIэми, Алий, уи лъэхъуамбэжьакIэм
КъыкIэрыху ятIэм и мыуасэ куэд, –
Къулыкъу яIыгъхэу щытам елъытакIэ, –
Къэнат ялъэкIри зауэм нэмыкIуэн.
Уэ уи къулыкъур зэры-Тхьэ IэщIагъэр
КъафIэIуэхут къулыкъу къуагъыр зи мэIуху
«Урар» зи фочхэм?
Напэр щхьэхуещагъкIэ
Зыщэфхэм
Уи лъэпкъ Iуэхури къафIэIуэхут?
Армыхъу, ди мащIэ къудейм къыщымынэу,
ДиIэххэ мыгъуэу щымытат уи фэгъу.
Ущахъумамэ уэ зыр е-емынэм,
Ди лъэпкъым Тхьэшхуэм къытхуищIат гущIэгъу. АрщхьэкIэ ууейр уэ умыгъэкъакъэм,
НэгъуэщIым къакъэ къуитын?
Ди лъэпкъ щыщ
Тетхэм заущэхури,
Хамэм ял узакъым
УэркIи, лъэпкъ щхьэкIи. Абы сыти фIэщ.
АтIэми Iэщэ IэщIалъхьэну дзыхь
ЗыхуамыщI гупым уэ щхьэ ухадзат?
Уи лъэпкъым уи псэр хуэпщIу щхьэузыхь,
Пхуамыгъэгъуарэ уэрэд хуэбусар? Ауэ, уи напэм япэ псэр ибгъэщу,
Фэеплъ тхуэпщIа уэрэдхэр мыужьых,
Ди лъэпкъым гъэ мин дапщэ къимыгъэщIми,
Уэ пхуаус гъыбзэм имыIэну ух. Борис Балладэ
ЩоджэнцIыкIу Алий и фэеплъу
Илъэсхэр блокIри, гъадэщIыдэм
И пшагъуэм хогъуэщэж.
ЦIыху гъащIэр щIыгум къытолыдэ,
А щIыгуми хокIуэдэж.
Къэзыгъэзэж здэщымыIэ
Хьэрш щIыIэм псэхэр хуорс.
Псэун щIэддзащ иджы, щыжытIэм,
Ухыгъэр къыткIэлъос.
Мис иджыпстуи: щылъщ гууэщIу
ЦIыху зи уахъты къэсар.
ПхуэIуэтэщIынукъым гухэщIу
Абы къылъэIэсар.
УсакIуэщ ар. Адыгэ лъэпкъым И набдзэщ. И хэкулIщ. АрщхьэкIэ, щIым къыхача жэпкъыу,
Ухыгъэр къыпэщылъщ.
Ар къокIуэ!.. Мис!.. Къэсащ!.. Шынагъуэм Гуузу хесхьэ гур!..
Псэм еджэу телъыр зэрилъагъуу,
Псэхэхым жеIэ мыр: «Алий. Псэ зиIэхэм, уэ уощIэ,
Щхьэж и уахъты иIэжщ.
Гува-щIэхами абы IуощIэ 50
4 Заказ №2618 Дэтхэнэ цIыхури. Пэжщ,
IуэхущIафэу щыIэм я нэхъ дахэр
Уэ Тхьэм къыпхухихат.
Гу къуэпс пшыналъэкIэ уи лъахэр
БгъэнщIынуи уи гугъат.
АрщхьэкIэ уэ укъихъумакъым
Мы уигу пымыкI дунейм.
Псэ гъагъэр игъуэ нагъэсакъым
ЦIыху икIэ куэдыкIейм.
Нэмыплъ и тыгъэм езытахэм Тхьэ иныр ятебгащ.
Схьыжыну уи псэр уафэ лъахэм Сэ, мис, – сыкъигъэкIуащ.» НэщIащэ куухэр гуIэ нэпсым ИгъэнщIу зылъэгъуа
Псэхэх шынагъуэм, дуней нэпцIым Хуэпсалъэу, къыщIигъуащ: 51
«ЦIыху гъащIэр – зырикIщ. Гъуэбжэгъуэщу
Къоунэхури, – мэбзэхыж.
Жэнэтыращ псэ къабзэм хуэщу Ар щыхъур мыухыж.
ПхузэIухащи абы и бжэр,
Къэбгынэ мы дуней Зи Iейр зыгъафIэу зифI зышхыжыр,
Тхьэр зи уэчыл псэ хей!..»
УсакIуэ лIэр къигъэдэIуауэ
Псэхэхым къыфIощIыж. Хихынут занщIэу и псэр. ауэ
Алий жэуап къетыж:
«Псэхэх. апхуэдэу умыпIащIэ.
Псэр птыныр. хуабжьу гугъущ.
Хъуххэну щытмэ. мы си гъащIэм.
Зы махуэ. къысхущIыгъу.
Зэзакъуэ дыгъэм и нур хуабэр
Мы си пкъым тегъэпсэж. 52
Зэзакъуэ анэм и Iэ щабэр
Си натIэм къытелъхьэж. Адыгэ лъахэу хэку щIэращIэм
Си нитIыр Iугъэплъэж.
Насып уэрэдкIэ си лъэпкъ мащIэм
Гур зэ хуэгъэупсэж.
ЩыщIагъэ дапщэ имыIами,
IэфIщ сэркIэ мы дунейр.
А махуэ закъуэр къызэптамэ,
Жэнэти сыхуэмейт.»
Жэнэтым цIыху щыфIыкIыжауэ
Къэхъуауэ зымыщIэж
Псэхэхыр хуабжьу къэгубжьауэ
МэхъущIэ, зелыгъуэж.
Еухщ абдежми, гущIэгъуншэм
Псэ къабзэр ипхъуэтащ.
Псэр зэуэ хъущ уэрэд уахътынши,
Абы IэщIэлъэтащ. УИ Магомет
ЩоджэнцIыкIу Алий и фэеплъу Уэри уи вагъуэ исащ мо уафэгум,
Бахъсэныпс щыгум ар зэгуэр щыблащ,
Абы и нурыр къызэпхыпст пшэ Iувым,
Уи гъащIэ гъуэгур гушхуэу пхуигъэблащ.
Уи фIыщIэ жыгри къыщыгъагъэрт щIыгум,
Ар дэмыдзыхэт жьапщэ инхэм,
Уейм,
Гъагъэу зиIэтырт,
ЩIэуэн пфIэщIу уэгум,
Жумарту, пщIыпщIу ар тетащ дунейм.
Ауэ мы щIышхуэм хьэкIэкхъуэкIэу тетым
Я нэхъ Iеиж бий бзаджэ къыттеуам, – ЗыукIар ахэрщ Лорки ди Азрэти1, –
Уи вагъуэр я ныбжь фIыцIэм щIихъумащ.
Анэу ди щIылъэм тетхэм я нэлатыр
1 Зи гугъу ищIыр балъкъэр усакIуэ Будаев Азрэтщ. ЗэзыдзэкIар Кашифщ Хьэмид, . 53
Зытехуэу Тхьэм и нейри зыщыхуа
Фашистхэм, лей зехьэнкIэ инат хъуати,
Уи жыг гъэгъари, Алий, ягъэсащ.
Сыту кIэщIыщэ ящIат уи гъуэгу нэхур
ЛIыукIыу зи Iэр лъы пцIам щIигъэнам!
Ауэ, хагъащIэщ бийри,
Жыг щхьэкIэхухэм
Уэгум хуэпабгъэу зыкъаIэтыжащ.
Уи жыгри щIыгум щощIэращIэ,
Уэгум Щылыд уи вагъуэри зэикI имыжыж,
Уи лъэпкъыр псэуху уи цIэр абы и гум
Къинащ уэрэдуи –
УиIэкъым кIуэдыж. Мадинэ, жысIэрэ сыджатэм,
ЦIыху дапщэ зэуэ къеплъэкIынт?
Сэ сыпсэухукIэ а цIэ гуапэр
Зэи си тхьэкIумэ имыкIын.
Дыгъуасэ къозу телефоныр –
Си благъэм нысэ къыхуашащ.
Зэреджэр жысIэу сыщIэупщIэм,
Къашар Мадинэу къыщIэкIащ.
ЛэжьапIэм сыкIуэу, нышэдибэ,
КъысIуощIэ гуфIэу си гъунэгъу: «Пхъу къысхуалъхуащ!» «ФIэпщар?» – щыжысIэм,
– Си пхъум фIэсщар Мадинэщ, Iэгъу! Адыгэ мы дунейм тетыхукIэ,
Мадинэ жаIэу цIэ фIащынщ.
А цIэр зезыхьэ щыIэхункIэ –
Уэри, Алий, упсэунщ. Усэхэр Алий 54 НАНЭ
Уэ пщIэрэ уи щIалэ цIыкIур
Хы Iуфэм щепэзэзэхыу?
ЩIыпIэ хамэм анэ-адэншэу
Къуршыжьхэм ар къыхуэбанэу?
ЩыIэкъым мыбы зы махуи
Iуащхьэмахуэ сигъэлъагъуфу,
ЩыIэкъым мыбы зы ани,
Нанэ, уэщхьу Iэ къыздилъэфу.
Щыхьэрщ. и лъабжьэр тенджызу,
Гызыжу кхъухьхэр къепщылIэу,
Хьэпшыпхэр плIэкIэ кърахыу,
Ферс фIейкIэ напэр щалъэщIу.
Си нанэ, а хьэлъэзехьэхэрщ
НобэкIэ къызэдэхащIэр,
«Зеиншэщ мы хъарып цIыкIур», – ЖаIэурэ Iэ къыздэзылъэр.
Апхуэдэхэм я Iэгухэр пхъашэми,
Си щхьэфэм щабэ къохъуэкIыр,
Анэбгъэм си Iэр пэжыжьэми,
Гужьеигъуэм абы сыхашыр.
Нанэ, фIыти сыкъыумылъхуамэ,
Бэлыхьхэми ухэзмыдзамэ,
Зедзэну уи щIалэ цIыкIур
Къэмыхъуу е лIэжыгъамэ.
Сыт къуаншагъэу, Тхьэ, уэзлэжьауэ
Дунейм пцIанэу сыщIытебдзар?
Дзы имыIэу нанэ тхьэмыщкIэми
Нэпс щIигъэжу къыщIэбгъэнар? Ара уэ узэрызахуэр, – Сабий гъыбзэр зэхыумыщIыкIыу,
ПхъэнкIийхэм ар щыхэжаекIэ
Ныбэизхэр щыбгъэдыхьэшхыу?
Умыдзыхэ, си нанэ дыщэ,
ЛIы ищIынщ уи къуэр IэштIымым,
Зэман кIэщIкIэ ар нэкIуэжынщи,
Щыплъэжынщ Бахъсэн аузым. Бахъсэн уэрыжьыр толъкъункIэ
Жьэгъухэм езауэурэ мэхъущIэ,
Гъатхэ щIэращIэм и розэр
Iуфэм зигъафIэу къыIуохьэ,
Псыхьэ хъыджэбзым и дамэм
Пэгун хужьитIыр щIеупскIэ,
ГъэпскIакIуэ щIалэхэм щыукIытэу,
Чэсейхъар пIащIэхэр зыIуелъхьэ.
Губгъуэ тхьэрыкъуэр псы Iуфэм
ТIыса къудейщи сощакIуэ,
СекIуэлIэIуэнути гъунэгъууэ – СIэщIэлъэтынкIи сошынэ.
Си нэр а Iуфэм ныбжь дахэу
Къилъагъу фIэрафIэм нытонэ,
Бахъсэн уэрыжьри Лалинэу
Бгы лъапэ розэм добжьыфIэ.
А малъхъэдисым псэ щабэр
КъемыIэбыхыу ишащ.
Шыни укIыти щыIэжкъым – Тхьэрыкъуэ пщэхум ихьащ.
Тхьэрыкъуэ пщэхум и щакIуэр
Куэдыщэ хъуакIэ шэчыншэщ,
Шагъдий шу щIалэхэр Лалинэм
Зэригъэжакъуэри наIуащэщ. 55 56
Мэз лъапэ розэм и лъэхъум
Зысхуэмыубыду сихуащ.
Бжьэхуц бгъафэхууэ бэмпIами
Жьы зэрыщIихури слъэгъуащ.
Гъатхэ накъыгъэм мэ IэфIхэр
Уэрыщэу къетри собампIэ,
ПIалъэншэу бауэу, а дахэм
Згъэхэгъэрейуэри соубзэ.
Къыр пхъэщхьэмыщхьэу а пщащэр
Къыпычыгъуейуэ ялъытэ,
Къызамытынуи Iыхьлыхэм
НапщIэр хэлъэтурэ яIуатэ.
Ауэ тхьэрыкъуэм си гуапэу
Псалъэ IэфI щабэхэр щыжесIэм,
Си гур зыдэплъэм сэ си Iэр
ЛъэIэсыпауи слъытащ.
Къызогъэзэжыр – Iэ пхъашэ
Лалинэ дахэм техуакъым,
Апхуэдэ пщащэм сэ щIыхьи
НыхуэзмыщIынри слъэкIакъым.
А лъагъуныгъэр мыбыдэу
Тхьэрыкъуэ шырым къитакъым,
Е текIуэныгъэм щышынэу
Пщыжь сэрей дэтуэ убзакъым.
Гъатхэ къэрабэр щыгъагъэм
Дыгъэпс IэфI щабэкIэ зилащ,
ЩIалэгъуэ хадэр Iухати – А дахэ цIыкIур дыхьащ.
ТЕКI!
Махуэр уейщи, жьы зэпихум
Хуарзэу уэсыр кърехьэкI,
КъуакIи тафи къимыгъанэу,
Джэбын хужьыр кърешэкI. Зэман кIэщIкIэ борэнышхуэм
Дуней псори игъэщтащ,
Тафэм хуэфIу мыл Iув пхъафэр
Нэр тепщIыпщIэу трилъхьащ.
ГущIэгъуншэу а щIымахуэр
Хунэмысхэм топщыхьыф,
А тхьэмыщкIэм я пкъы хейхэм
Мыл Iув джани щетIэгъэф.
Борэнышхуэр хуэщIа гупым
Я бжэщхьэIум щыфиинт?
Е уэсукхъуэр бей сэрейхэм
Жьы кIэрахъуэм дихьэфынт?
Уэс, Iумылхэр, жьы борэнхэр
Бейм я дежкIэ дыхьэшхэнщ,
Шагъдиижьхэр къыдагъафэу
А жьы фийхэр я джэгуэнщ.
ФщIэуэ пIэрэ борэнышхуэм
Хэт жьуджалэу иубыдар,
Дунеишхуэм и борэным
Щымышынэу къэтэджар?
Фыз быныбэщ, илI тутнакъым
ЩIэупщIэну гъуэгу техьащ,
«Дыщэ» дамэу «зиусхьэнхэм»
Я суд унэм хуигъэзащ.
Дуней псори толъкъун хъуащи,
Фыз лъэс пцIанэр ныхосыхь,
И щхьэц тIэкIур мыл щыгъэхукIэ
ЗэщIэблащи, и псэр ехь.
Сабий цIыкIухэм я хъыбарыр
ЛIым хуихьыным йопIэщIэкI,
Ар илъагъум бэлыхь псори
ЩхьэщыкIыну и гум къокI. 57 58
«Зиусхьэнхэм» я суд бжэIум
Мывэ сыну Iууващ.
Нэхущ вагъуэу ущхъуэнтIауэ
Тэлай куэдкIэ ар Iутащ.
ЗытэлайкIэ, дэп жьэражьэу,
«Дыщэ» дамэр къыщIэкIащ,
Джатэ Iэпщэр иришэхри,
ПащIэжьитIыр иIуэнтIащ.
Тутын Iугъуэу къыжьэдихур
Щхьэгум пшагъуэу щокIэрахъуэ,
Хъуанэ бзаджэу къыжьэдэкIым
Фыз тхьэмыщкIэр зэфIегъапщхьэ.
«ТекI бжьэщхьэIум! Хьэм улъыхъуэм,
Хьэхэм я кхъэм щIатIэжащ!
МазитI хъуащи, большевикыу
А уи лIыжьыр щIавэжащ!»
Асыхьэтым нэ пIащитIым
Уэфу нэпсхэр къыщIэхуащ,
Iумыл щыгъэу нэбжьыц кIыхьым
КIэрыщIахэр къэткIужащ.
Щхьэщэ ищIу, фыз тхьэмыщкIэр
И хьэдащхьэм ныщIолъэIу,
ХьэщхьэрыIуэу «дыщэ» дамэм
Псалъэ фIейкIэ макъ егъэIу:
«Большевикхэр дэ дукIыхукIэ
Хьэдэ ттыжу дыкъэса?
Нэмысыншэ, текI си гъуэгум
Хьэдэ лъыхъуэ сэ сыхъуа?!» – ЖиIэу, папщэу, ину бакъуэу
«Дыщэ» дамэр ежьэжащ.
Жэуап бзаджэм зэщигуауэ
Фызыр гъуэгыу IукIыжащ. Большевикыу ар щытати – Адэ закъуэр яукIащ,
НэкIум нэпсхэр тещтхьэжауэ
Сабий цIыкIухэм хыхьэжащ.
Бжащхьэ гъуанэм, хьэ къугъ макъыу,
Борэныжьыр къыщогуо,
А гуо макъым сабий цIыкIухэр
ЩэIукIэ-«IыхькIэ» къыдожьу.
Унэ гъуанэм къиса уэсым
Бын тхьэмыщкIэр сытхъу ищIащ,
МэжэщIалIэм, щIыIэ лIэным
Я щхъуэц тIэкIухэр дэтэджащ.
Хунэмысхэм я хьэдагъэр
Бейм я дежкIэ дыхьэшхэнщ,
Зеиншагъэр куэд гъэхъуным
А бзаджэжьхэр хуэжыджэрщ.
А бынунэм я хьэдагъэр
Куэд дэмыкIыу ужьыхащ,
Хейм я лIыфIхэу, нып плъыжь щIэтхэу
Большевикхэр къэсыжащ.
Шыгъуэ фэкъум и бгъэрыщIэр
ПщIэнтIэпс тхъурымбэм щIехъумэ.
Нахътэ фIыцIабзэм и кIапэр
Бахъэу жьэдихумкIэ мэтадэ.
Мывэ дуужьхэм я джабэу
Дыщэ псынабэхэр щыпщIыпщIым,
АдырыщI нэкIухэм я мэзхэр
Доджэж гуузу щIопщ макъым.
Къущхьэхъу бгъэжьхэр а къырым
Бзухэм ещакIуэу щызоуэр;
ЩIопщауэ макъыр зэхахри,
Хэт «джэрпэджэжхэр» зэбгрожхэр. 59 60
Хэт шыгъуэ псыгъуэм и щIыбыр
Шэнт гъэпсэхупIэу зылъытэр,
Колхоз хьэсэбгъухэм я нэзым
Бгъунжу хуеплъэкIыу зеджадэр?
Хэт кIэрахъуэжьу гъущI бзаджэр
ЛIыхъужь дамыгъэу зезыхьэр,
Пщы хьэщIэжь хабзэу, ди губгъуэм
Зыщигъэбэгыурэ зеджадэр?
Хэт кIэрахъуэжьым теуIуэу,
ЗигъэпсчэуIуурэ пагэжыр,
Зи шы лъэрыгъыр яубыду
Ирагъэпсыхмэ, гуфIэжыр?
Апхуэдэ лIыхэр зыщIэкъур
Ныбэм къыхуэщтэр ишхын,
Пшынэ зыщеуэм, ефауэ,
И кIэрахъуэжьыр щыуэн;
ТхьэкIэ, власткIэ иIуэжу
Iэнэм бгъэдэсу къэвэн,
Бжьэр, къыщхьэщыжу, иIэту
Хъуахъуэурэ ефэу къэфэн.
Пшэ зэранщIакIуэу хьэсэбгъум
Къытехуэразэр трекI,
КIэрахъуэжь хьэлъэкIэ нэмыси
ЗыхуезыгъэщIри IурекI!
Пиубыдыфынкъым къуэ щхъуантIэм
Нобэрей дыгъэр дэпсэныр,
Вагъуэ мин куэдхэм я нурыр
А къуакIэ зэвым дидзэныр. Уи идее иным бэлыхь уэрдыхъур
ЩIы къуза шарым къыфIегъэлъэлъ. Материк жыжьэхэм жыр лъэхъу фIыцIэжьхэр
Уи гений макъымкIэ къызэролъэлъ.
Ильич, нып плъыжьыр щыхэптIа щIыпIэр – Дэ ди планетэм и купсэ наIуэщ,
А уи Iэ лъэщыр щыпIэта хэкур
Лъэныкъуэ псомкIи зы дыгъэ гъуазэщ.
Пащтыхь лъыифхэм я дыщэ тажхэр
Уэ укъыщалъхум улъиигъат.
Нэрымылъагъуми, я гум укъищIэу,
Дуней лэжьакIуэр пщыгуфIыкIат.
Уэрщ япэ дыдэу зы къэралышхуэр
ЦIыхугъэ дахэм ныхуэзышар,
Абы народхэу щыпсэу гъунэжхэр
ЗэщыгуфIыкIхэу здэпсэу зыщIар.
Махуэл димыхыурэ уэ хэпса жылэм
ЩIылъэм и напэр къегъэщIэращIэ,
ПсэукIэ дахэм, гъащIэ гуфIэгъуэм
ХэхъукIа щIэблэхэр уэ къыпхуохъуахъуэ.
Уафэми щIылъэми уэ уи лэжьыгъэм
Ди цIыхухэр тепщэ щищIащ.
ГъащIэм и дахэр зэхуэгуфIэжхэу
Абы яухуэхэу щIадзащ.
Уэ уи уэсятхэмкIэ къэгъэгъа хадэхэм
Я удз дэтхэнэми уи фэр идоплъ,
Псалъэ гуфIэгъуэхэм уи цIэр къыхэщурэ
Уи лъагъуныгъэр ди гум щолыд.
Сэ планетэхэм сылъэтэфатэмэ,
Уи цIэр си натIэу зезгъэлъагъунт,
Абы я дежым цIыхухэр щакъузмэ,
А си дамыгъэмкIи къезгъэутIыпщынт.
Уэ насып иныр къыдэзытауэ
ЦIыхугъэ адэм псалъэ бжызоIэр – Iуэху къэбгъэнахэм къеIусэ бийхэм
Сащымысхьыну узогъэгугъэр. Нэ фIыцIэ пIащэхэр къызэплъмэ,
Иджы нэбжьыцхэр пэужкъым,
Уи къамыл Iэпэхэр, уукIытэу,
Уи IэлъэщI кIапэм хэплъхьэнкъым. 61 62
Уи жьэгъуху цIыкIухэр пщIэнтIауэ
Гуэлмэдын фIыцIэкIэ къузакъым,
А уи бгъэ цIыкIухэр зыхузу
Щыта куэншыбэри пщыгъыжкъым.
Уи Iэдиихур яхуэпщIу
Уи гум епщIахэр уоIуатэ,
Утыкум уихьэмэ, уи псалъэм
Гулъытэ хуащIхэу къодаIуэ.
Сэтэней дахэу нэ пIащэ,
Дыщэгъуэ щхьэцыр зи щIакIуэ,
ЕкIуу гъэпсауэ уолажьэ,
Махуэ дыгъэпсым щыхэхъуэ!
Уэ умыгъагъэмэ – сыт дыгъэр?
Уэ умыгуфIэмэ – сыт IэфIыр?
Уэращ, си дахэу, сэ си псэ,
ПсэукIэ псори зыгъэфIыр.
Унэ хъумакIуэу къыпщыгугъыни,
Сэтэней дахэ, щыIэжкъым;
Уэ уищэхуну былымкIи
КъыпщIэупщIэни къэкIуэнкъым.
Сохъуэхъу уи гъащIэр кIыхьыну!
Щхьэхуитыныгъэр бгъэлъапIэу,
Дуней бзылъхугъэм я щапхъэу
Ухъуну пэжымкIэ бэнакIуэ! Ди нау цIыкIуу аргъуей пащIэ,
КъыщамыщIэм щыдыгъуакIуэ,
Жэщ зекIуэнкIэ емызэшу
Шащхьэ Iувхэр зыгъэкIуасэ.
Уагъэшхакъэ, къэкIухьлъакъуэ, – Щхьэ упщIэурэ, сэ си нагъуэ?
Шатэгъуэблхэр къуезгъэтынкъэ,
Нанэ жэмыш зэ къикIыжмэ. КIущэ нагъуэу щабэрыкIуэ,
Дзыгъуэ кIуапIэр зи хэплъапIэ,
Зи напIитIыр къезышэхыу
Дакъэ хуабэм щыщхьэукъуэ!
Уагъэшхакъэ, къэкIухьлъакъуэ, Щхьэ упщIэурэ, сэ си нагъуэ, – Париижьым гу къыплъитэу
Ущыдыгъуэм уигъэщтакIэ?
КIущэ нагъуэу нэщIэукъуанцIэ,
ЛъапцIэ кIуэкIэу лъэмакъыншэ,
Шэ-пIапIухэр, къэшагъащIэу,
Уэзгъэшхынкъэ, сэ си нагъуэ. Щхьэхынэу пшагъуэбэм
ЩIы напэр еуфэ,
Чэф щIыкIэщ, жыг тхъуахэр
Щыгъэхум зэрешэ.
КъуэкIыпIэр губжьауэ
Зэм-зэмкIэ къопапщэ,
Жыг лахэр, щэIу щIыкIэу,
Псэ жагъуэу зэщIотхъэ.
Псы уэрхэр Iущащэу
Мыл кхъуафэм щокIуасэ,
Iэсахэщ, нэщхъейхэщ,
Мылищэр зэрахьэ.
ЩIы тафэр зэхуэдэу
БжьэхуцкIэ хуэпащ,
Вындыжьхэу макъейхэр
Шыгъуэгухэм епщIащ.
Ябгащэщ а хьэщIэр:
ЩIыгушхуэр дэтхъуащ,
И нэщхъыр уфауэ
Губжьащи – бэтащ. 63 64
Зехузыр, зешыхьыр,
Аргуэру мэпапщэ,
Шэрэзыр, блэ уэну,
Нэпсейуэ зэрехьэ.
ЩIы щхьэфэр къузащи,
Лъэбакъуэм дощэIур,
Iэжьалъэр щытежкIэ
Дзыхащи догызыр.
Зы фащэр ящыгъыу
Нэм къищтэр гъуэлъащ,
Губжьауэ, фиижу
ЖьакIэхур къэнащ. Пщэдджыжь нэхущым и мафIэм
Уафэ джабэпшэр хисхьащ.
Жэщыр зыгъаблэу щытахэу
Вагъуэ цIу цIыкIухэри фэгъуащ.
Бахъэр, пшагъуэбэу, щIы щхьэфэм,
ТепIэн зыхуищIу, техьащ.
Хьэуа нэщхъыфIэм дэгуфIэу,
Къуалэбзу цIыкIухэри ушащ.
Пщэдджыжь дыгъэпсым и нурыр
Псы къабзэ гъуджэхэм тепсащ.
Джабэ мэзышхуэхэр дыгъэпсым
Дэджэгу зэпытуэ нэхуащ.
Жьы щабэ мащIэр гум фIэфIу
Псыхъуэхэм, мэзхэм къыщопщэ,
ЗэIущэщэжхэу бабыщхэр
Псы гущIыIушхуэм ныщосхэр. Жьы хуэмыр йоубзэ
ЩIы напэу нэщхъыфIэм, ЩIыкIафIэщ псэущхьэу
Щыслъагъур си пащхьэм.
Псы уэрхэр мэдухэр,
Пэрыуэ ямыщIэу,
Я Iуфэм мардэншэу
Бзу цIыкIухэр щобыбхэр.
Щофийхэр бжэндэхъухэр
Жыг пцIанэм я щхьэкIэм,
Мис, къуаргъхэм я абгъуэр
ФIащIыхьхэр щиху лъагэм.
Ди щIыгум анэбгъэр
ИтIатэщ жумартуэ,
И бынхэр и бгъуэщIым
Хуреджэ хьэщIакIуэ.
Си гуапэщ псэ зиIэр
ГуфIэжхэу слъагъунуэ,
Абыхэм ящIыгъууэ
Анэбгъэм сефэнуэ.
Уэ пщIэркъым, си тIасэ, – Сэ быдзыр щызнакъым,
Иджыри анэбгъэм
Си натIэр щIэкIакъым.
Уемыплъыт щхьэц тхъуахэм,
Джэгунхэщ а хужьхэр,
Си дежкIэ махуэшхуэщ,
ГуфIамэ си щIылъэр.
УтхыпщIыт уи дамэр,
Псэ хьэхууэ си гъатхэ,
Бжэндэхъухэм уэрэдхэр
ЖегъэIэт нэхъ инуэ!
Бгы къырхэм щахакIэщ
Пшэ джанэр я щIыфэм, 65 Дыгъэпсым и нурым
ХалъащIэр я жьакIэр.
Сытыбзэ зэрашэр
Накъыгъэу бдэслъагъухэм,
Сыт пшынэ зэбгъауэр
Си нэхуу уи бзухэр?
Ей, дахэ, уи дежым
Лъагъуныр щыкуэдщ.
Ей, дахэ, уи дежым
IэфIыгъэр щыинщ.
Уэрщ пэжуэ къыхахыуэ
Псэущхьэр зэхъуэхъур,
ЩIыналъэм тет псоми
ГуфIэгъуэ езытыр. МАЙ
ЩхъуантIагъэ накъыгъэм
ДопщIыпщIыр ди щIыгур,
Уафэгум и дыгъэр
Йоубзэр си щIыфэм.
ЩIэжьейхэр анэбгъухэм
Щоджэгухэр гуп-гупу,
КIыгуугухэр хуэм-хуэму
Къыщоджэр псы Iуфэм.
Сэ сщIэркъым кIыгуугухэм
ХьэщIакIуэ ираджэр,
Насыпым пагъаплъэу – Мэз куухэм щIашэнур.
А джакIуэр сысеймэ – Сэ нобэ сопагэ:
КIыгуугухэм нэмыщIу
НэгъуэщIи къызоджэ. 66
5 Заказ №2618 Сэ си нэм къыIуидзэр
ГуфIэжхэу къыспожьэр,
Жьы хуэмхэм мэ IэфIу
Зэрахьэр къызатхэр.
Зы бзукъым хуэусэу
Май мазэм пежьэфыр,
Зы удзкъым сэ си гур
Зыхьэхуу сэ слъагъур.
Сэ зыркъым мы мазэм
Дихьэхыу хуэусэр,
ЩIэращIэу хуэпауэ
ДэгуфIэр щIыгу дахэм.
Иреуэ я пшынэм
Хэку хуитым и бзухэр,
Щреджэ кIыгуугухэр
НэщхъыфIэу си щIыпIэм. 67 УсакIуэ КIуащ БетIал къызэралъхурэ илъэси 100 ирокъу 68
НОБИ «ЛIым и гъащIэр къызэрабжыр илъэс бжыгъэкIэкъым» – апхуэдэ псалъэ къызэринэкIащ КIуащ БетIал. АбыкIэ акъылэгъу мыхъун щыIэкъым: ныбжькIэкъым тхыдэм лъэужь къызэрыханэр – гуащIэкIэщ. КъэбгъэщIамрэ ныбжьымрэ щIэупщIэркъым цIыхур, цIыхум ягу къинэр уи гуащIэдэкIырщ. Дзэпщ цIэрыIуэ гуэрым жиIащ: «ЛIыгъэ зепхьэнумэ, ныбжьыр зэран хъуркъым» – ущIалэ
дыдэми, уи пащIэ-жьакIэр зэщIэтхъуэху дунейм утетами. КIуащ БетIал лIы ныбжь къигъэщIакъым – илъэс щэщIрэ блырэщ зэрыпсэуар, игъуэ нэмысауэ дунейм ехыжащ. Дунейм къытринам тепщIыхьмэ, ар ноби къыддэпсэу пэлъытэщ: къыддопсэу и усэр, и цIэр, и щIыхьыр. Къыддопсэу езыр – адыгэ усакIуэ щэджащэр. КIуащ БетIал и усэри, и цIэри, и щIыхьри ди тхыдэм уахътыншэ щыхъуащ, абы и гуащIэм егъэбжьыфIэ адыгэ лъэпкъ культурэр.
КIуащ БетIал 1920 гъэм ноябрым и 22-м Дохъушыкъуей (Старэ Шэрэдж) къуажэм къыщалъхуащ. Къуажэ еджапIэм илъэситхукIэ щеджа нэужь, БетIал Псыхуабэ дэта педрабфакым щIэтIысхьащ, ар 1936 гъэм къиухри, Къэбэрдей-Балъкъэр пединститутым 1940 гъэ пщIондэ щеджащ, а гъэ дыдэм, бзэмрэ литературэмкIэ щIэныгъэ нэ- хьыщхьэ игъуэтауэ, Приморскэ крайм кIуащ, школым зы илъэскIэ щылэжьауэ (егъэджакIуэу, директору), дзэм хыхьэри, Тихоокеанскэ флотым къулыкъу щищIащ – 1942 гъэ пщIондэ. 1942 гъэм БетIал лъаIуэри зауэм кIуащ, Хэку зауэшхуэр увыIэху Iэщэр игъэтIылъакъым, зауэм щызэрихьа лIыхъужьыгъэм папщIэ КIуащым къратащ орден, медаль зыбжанэ; щыгъуазэхэр щыхьэт зэрытехъуэмкIэ, БетIал Совет Союзым и ЛIыхъужь цIэ лъапIэр къыфIащын хуейуэ ягъэлъэгъуауэ щытащ (къыщIыфIамыщам и щхьэусыгъуэм зыри щыгъуазэкъым – апхуэдэ мащIэ зэблэуакъым зауэ гуащIэм и лъэхъэнэм).
Зауэр увыIа нэужьи зауэлI фащэр зыщихакъым КIуащым: дзэм къыхэнэри, 1947 гъэ пщIондэ Лейпциг къалэм (Германием) къулыкъу щищIащ.
1947 гъэм дзэм къыхэкIыжри, КIуащыр хэкум къэкIуэжащ, щIэныгъэ-къэхутакIуэ институтым зыбжанэрэ щылэжьа нэужь, аспирантурэм (Москва) щIэтIысхьащ, абы 1951 гъэ пщIондэ щеджащ. Аспирантурэм щыщIэса илъэсхэм КIуащ БетIал адыгэ IуэрыIуатэр куууэ иджащ, абы и пкъыгъуэ нэхъыщхьэхэмрэ и хьэлэмэтагъхэмрэ ихутащ (КIуащым къызэринэкIащ нобэр къыздэсым зи пщIэр мыкIуэда щIэныгъэ лэжьыгъэ зыбжанэ).
Аспирантурэ нэужьым БетIал Налшык къигъэзэжри, щIэныгъэкъэхутакIуэ институтым, ТхакIуэхэм я союзым, «Къэбэрдей» альманахым щылэжьащ, и къару илъыгъуэу, игъуэ нэмысауэ, усакIуэр 1957 гъэм майм и 1-м дунейм ехыжащ.
ЛIы ныбжь къимыгъэщIами, КIуащ БетIал адыгэ лъэпкъым и гум къыщIинэн лэжьыгъэрэ гуащIэрэ къызэринэкIащ, лъэпкъыр зэрыпагэ хъугъуэфIыгъуэщ абы и IэдакъэщIэкIыр, и цIэмрэ и пщIэмрэ зэи мыкIуэдыжынщ. Дунейм тетыху – зауэ гуащIэм щыхэтами, лэжьыгъэ IэнатIэ щыбгъэдэтами – БетIал зы махуи игъэпудакъым адыгэлIым и пщIэмрэ и щIыхьымрэ, нобэр къыздэсым яхуэIуэтэщIыркъым абы хэлъа цIыхугъэмрэ лIыгъэмрэ я хъыбарыр. Апхуэдэ хъыбар къэзымыIуэтэж яхэткъым БетIал и ныбжьэгъуахэмрэ и лэжьэгъуахэмрэ – ар зыцIыхуу щыта дэтхэнэми. Нэхъыжьми нэхъыщIэми бзэ къахуэзыгъуэт, я пщIэр зылъытэф цIыхушхуэт БетIал, и нэмысрэ и щэныфIагъкIэ, и акъылрэ и щIэныгъэкIэ цIэрыIуэ хъуауэ. ЦIэрыIуэ зэрыхъуам ирипагэ, зи щхьэр япэ изыгъэщ цIыхухэм ящыщакъым БетIал, гу лъитэххэуи къыщIэкIынтэкъым и щхьэм и уасэм, и напщIэ телътэкъым ар – апхуэдэращ цIыхум я гум фIыкIэ къинэр, ящымыгъупщэр. Апхуэдэм ящыщащ БетIал – ар къыдалъхуауэ, и лъым хэпщауэ къыдэгъуэгурыкIуащ.
ЩIэныгъэшхуи зыбгъэдэлъа цIыхущ БетIал. Тхыдэр, бзэр, литературэр, IуэрыIуатэр куууэ зэриджам щыхьэт тохъуэ КIуащым къызэринэкIа щIэныгъэ лэжьыгъэхэр. Нало Заур зэритхымкIэ, КIуащым, и анэдэлъхубзэм нэмыщI, бзэ зыбжанэ ищIэу, лъэпкъ куэдым я культурэм куууэ щыгъуазэу щытащ. Аспирантурэм щыщIэса илъэсхэми иужькIи БетIал къаруушхуэ ирихьэлIащ адыгэ IуэрыIуатэр джыным, ар зэхуэхьэсыным, къыдэгъэкIыным. Куууэ зыщыгъуазэ адыгэ IуэрыIуатэр БетIал лъабжьэ хуищIащ и усыгъэ купщIафIэ зыбжанэм («Си псыхъуэ гуащэ», «Нартхэр», нэгъуэщIхэми). 69 КIуащ БетIал и япэ тхылъыр, «Си гъащIэм и гуащIэ» зыфIищар, дунейм къыщытехьар 1950 гъэрщ. Абы щызэхуихьэса усыгъэхэм я нэхъыбэр щитхар зауэ нэужь илъэсхэрщ. Къалэмыр пасэ дыдэу къищтами (пединститутым щыщIэса зэманым), БетIал Хэку зауэшхуэм и пэкIэ итхауэ къэнар уситIщ – «Сулейман Стальский», «ГуфIэгъуэм и дыгъэу ди Сталин» (тIури щитхар 1939 гъэрщ). Абыхэмрэ «Зауэр еух» усэмрэ (1945 гъ.) я кум илъэсибл дэлъщ, а илъэсиблым и кIуэцIкIэ усакIуэм и къалэмым къыщIэкIауэ зы уси (е нэгъуэщI тхыгъэ гуэри) къэнакъым. Дауи, илъэсибл нейкIэ IэщIыб ищIыжагъэнукъым БетIал усэр, зауэ гуащIэм и мафIэм щыхэтами игъэтIылъыжагъэнукъым абы и къалэмыр. Ди жагъуэ зэрыхъущи, сыт и щхьэусыгъуэми, 1939-1945 гъэхэм итхауэ, усакIуэм и уситI фIэкIа къэсакъым ди деж, е дэхуэхамэ, нобэр къыздэсым дунейм къытехьэжакъым.
«Си гъащIэм и гуащIэ» тхылъым БетIал щызэхуихьэса усыгъэхэм я нэхъыбапIэр дунейм къыщытехьар усакIуэр аспирантурэм щыщIэса илъэсхэрщ. Абы щыгъуэщ КIуащым «ХамэщIым» циклым хыхьэ усэ хьэлэмэтхэр («Нил – гъатхэм», «Самум», «Хьэрыпхэм я лъэщкIэ», «Англичанхэр», «Мэжджытым», «Феллахыр мэщакIуэ», «ЧэбакIуэхэр») щитхар. Абы щыгъуэщ «Шагъдий», «Розэ», «Си псыхъуэ гуащэр», «Индыл» усэ цIэрыIуэхэри дунейм къыщытехьар. Аспирантурам щIэсущ БетIал и усыгъэ нэхъ пIащэ дыдэри – «ДжонитI» поэмэр – щитхар. Зи цIэ къитIуа усыгъэхэм я закъуэкъым а зэманым БетIал и къалэмыпэм къыщIэкIар (и щIэныгъэ лэжьыгъэхэм я гугъу умыщIыххэми) – зауэ нэужь илъэс зыщыплIым абы и Iэдакъэ къыщIэкIащ и пшыналъэм и фIыпIэр. «Си гъащIэм и гуащIэ» усэ тхылъыр дунейм къытехьа нэужь, ди литературэм усакIуэ телъыджэ къызэрыщIэтэджар наIуэ хъуащ – езым и макърэ зыми хэмыгъуэщэн хъэтIрэ зиIэ усакIуэ щэджащэ!
Дунейм ехыжын ипэIуэкIэ БетIал и къалэмыпэм къыщIэкIащ мыпхуэдэ сатырхэр: 70
ДыгъэфI махуи жэщ мазэгъуи Сызыщышынэ зыщ:
«ИщIэгъа щыIакъым щIагъуи,
ЛIащ, дыхуэарэзыщ», –
СхужыпIэнырщ, си лъэпкъ мащIэ:
Ар си лIэн тIэунейщ.
Уэ Iумпэм умыщI си гуащIэр,
Сэ уэ сырыуейщ.
Нобэ зыми шэч къытрихьэжыркъым: КIуащ БетIал и гуащIэр адыгэ литературэм и фIыпIэщ, лъэпкъыр зэрыгушхуэ, зэрыбжьыфIэ гуащIэ къызэринэкIын хузэфIэкIащ усакIуэ телъыджэм.
Илъэс зыбгъупщIщ БетIал усакIуэм и къалэмыр зэрыIэщIэлъар. Ар зыщыбгъэгъупщэ хъунукъым абы и усэм и пщIэмрэ и мыхьэнэмрэ щыплъытэкIэ. Ари сыт хуэдэ илъэс зыбгъупщI – зауэ нэужь илъэсхэр! Нобэ хэти щыгъуазэщ, усакIуэм деж унэмысми, цIыхур а зэманым зыIута IэнатIэм. Зэман бзаджэм и нэпкъыжьэ зытелъ усэ купщIэншэ куэд дунейм къыщытеужьгъа зэманщ БетIал и ныбжьыр зыхиубыдар. КIуащми къыIэщIэтхыхьащ апхуэдэ усэ купщIэншэ – ар щIэббзыщIын щыIэкъым: зи гупкIэм уисым и уэрэдым удежьуун хуей щыхъу зэмант КIуащыр зыхалъхуар. АбыкIэ бгъэкъуаншэ хъунукъым усакIуэр – ар къалэмыр зыIэщIэлъ дэтхэнэми и тхьэмыщкIагъэт, залымыгъэкIэ, хагъэзыхьурэ зрахулIа IэнатIэт. КIуащ БетIал и пщIэр мыкIуэдыжын зыщIар нэгъуэщI усыгъэщ – и гущIэ лъапсэм къиIукIарэ и лъым хэлъ мафIэ пщтыркIэ псыхьауэ.
«Уэр мыхъуам, сыбгъэ дамэншэт», «Гур зыдэкIуэм кIуэфыр лIыфIщ», «Уэрэдыр фадэм къыхэкIкъым», «Розэ», «Си псыхъуэ гуащэр», «Си лъахэр», «Ухыгъэ» – ди поэзием уахътыншэ щыхъуащ а усэхэр. КIуащым и мащIэкъым апхуэдэ усыгъэхэр – усакIуэм и гущIэм щызэщIэна, и гупсысэмрэ и гурыгъу-гурыщIэмрэ къэзыублэрэкIа пшыналъэ купщIафIэхэр.
ЗэрыжытIащи, пединститутым щыщIэса илъэсхэм къищтащ КIуащ БетIал усакIуэ къалэмыр. ЩоджэнцIыкIу Алий зэхиубла къэбэрдей поэзием усакIуэ щIалэхэр къыщыщIэтаджэ зэмант ар. КIыщокъуэ Алими, Шортэн Аскэрбии, ЩоджэнцIыкIу Iэдэми утыкум
къихьагъащIэт абы щыгъуэ. Сокъур Мусэрбий зэритхыгъащи, ЩоджэнцIыкIу Алий «и Iэгъуапэм къилъэтауэ», абыхэм я макъыр
хуэм-хуэмурэ зэрыубыдырт, я Iэпкълъэпкъым жэпхъын щIидза къудейт. Апхуэдэ ныбжьым здитым, къэбэрдей усакIуэ, тхакIуэ куэдым къалэмыр къаIэщIэкъутэгъащ – 1937 гъэм къатепсыха мыгъуагъэм дыщыгъуазэщ: игъуэ нэмысауэ ялIащ. Абы и ужькIэ щIэх зиужьыжакъым ди литературэм. Апхуэдэ зэманщ КIуащ БетIал къалэмыр къыщищтар. Щыблэ зэуа литературэм зауэ нэужьым къыдэжыжа
къудамэхэм ящыщ зыщ КIуащ БетIал и усэр.
СыткIэ хьэлэмэт БетIал и усэр, сыт хуэдэ увыпIэ щиубыдрэ абы ди литературэм и тхыдэм? Апхуэдэ упщIэм нобэр къыздэсым жэуап игъуэтауэ пхужыIэнукъым. Шэч зыхэмылъыжыр зыщ: КIуащ БетIал къэбэрдей поэзием къыхолыдыкI, абы и дэтхэнэ сатырми усакIуэ щэджащэм и дамыгъэ телъщ. БетIал и усэр зыхэгъуэщэн щыIэкъым, дэнэ ущрихьэлIэми, ар усакIуэм (!) и Iэдакъэ къызэрыщIэкIар зыхыбощIэ. Псоми къехъулIэркъым ар, къызэхъулIэр усэр зи натIэм къритха цIыхурщ. Апхуэдэ усакIуэт БетIал – усэр къыдалъхуауэ, ухыгъэр абыкIэ къыхуэупсауэ.
Зауэм ипэкIэ е зауэ зэманым итхауэ уситI фIэкIа БетIал щIимыхъумам (е щIамыхъумам) и щхьэусыгъуэр зыми ищIэркъым. Хэт ищIэрэ, абы и щхьэусыгъуэхэм ящыщ зыуэ къыщIэкIынкIэ мэхъу ар и усэм ткIийуэ зэрыхущытар: итх псор хэIущIыIу зэрищIыным хущIэкъуакъым ар. Абыи щхьэусыгъуэ иIэщ: БетIал куэдрэ «лъыхъуащ» и усэм, куэдрэ елIэлIащ и «псэлъафэм», и макъыр зэрыубыдыху, и усэр утыку ирилъхьакъым. Утыку къихьа нэужь, БетIал и усэм цIыхур къигъэуIэбжьащ, ар псоми къабыл ящIауэ жыпIэмэ, щыуагъэ хъунт. Езы усакIуэми илъагъурт ар – и усэр куэдым къабыл зэрамыщIыр. «Адыгэбзэр зэблеш, адыгэбзэм и хабзэхэм йолъэпауэ, лей ирех, и усэр IуэнтIащ» – апхуэдэ псалъэ мащIэ ираутIыпщакъым БетIал. Арагъэнщ КIуащым щIыжиIар: 71 СощIэр сэ: зыкъомым ягу срихькъым,
Ауэ сэ си гъуэгум срикIуэнщ.
Къыхуэшхыдэмрэ къыхуэмыарэзымрэ и гъунэжми, БетIал дидзыхыжакъым – и гъуэгум ирикIуащ. «Сыерыщщ – ухыгъэм сеплъэкIуэнщ» – апхуэдэ жэуап яритыгъащ БетIал къыхуэшхыдэхэмрэ къыхуэдзэлашхэхэмрэ. Ухыгъэм зэхигъэкIащ усакIуэ ерыщыр зэрызахуэр: БетIал и усэм къэбэрдей поэзием и жьантIэр иубыдащ, къыхуэшхыдамрэ къыхуэмыарэзамрэ кIэрыхужри.
Зыгуэрым дэмыплъей усакIуэ щыIэкъым – къалэмыр къыщащтагъащIэм деж. БетIали иIащ зыдэплъеин – ЩоджэнцIыкIу Алий. И егъэджакIуэм пщIэ щыхуимыщIа къэхъуакъым БетIал. КIуащым дежкIэ, и усэхэм ящыщ зым зэрыщитхащи, «усакIуэ ныджэм усэ сатырхэр вагъэбдзумэщIэу щыпхызытхъуа» усакIуэщ ЩоджэнцIыкIу Алий. Алий адыгэ усэр IуэрыIуатэм къыхишащ, абы и хабзэ нэхъыщхьэхэр зэфIигъэуващ, ар щапхъэ яхуэхъуащ БетIал и щIэблэм («Усэ
гъуэзэджэхэм доущий»), ЩоджэнцIыкIу Алий усэр къыщызэтеувыIэ зэрымыхъунум япэ дыдэ гу лъызытахэм ящыщщ БетIал. И егъэджакIуэм и щапхъэр гъуазэ хуэхъуауэ, БетIал езым и
гъуэгу пхишащ («. Сэ си гъуэгум срикIуэнщ»). А гъуэгум щызэфIэуващ КIуащым и усэр, и Iэпкълъэпкъыр щызэрыубыдащ, абы и усэм и хабзэмрэ и бзыпхъэмрэ белджылы щыхъуащ.
я макъамэфIкIэ адыгэкъуэхэр гъуэгущхьэм здынишэса адыгэ Дэтхэнэ усакIуэми, къалэмыр IэщIэлъыху, и гущIэм щигъафIэ,
зэи къыIэщIэмыужагъуэ образ къыдогъуэгурыкIуэ. КIуащ БетIал дежкIэ ар, гу зэрылъытэгъуафIэщи, лъахэращ. Къытригъэзэжурэ тетхыхьми, усакIуэм зыщигъэнщIыркъым и лъахэм, и псалъэм хэкIыркъым ар. Лъахэр егъэлеяуэ фIыуэ зылъагъу усакIуэм дежкIэ «дыгъэ бзийри ди деж щынэхъ уэрщ», «вагъуэхэр ди деж щынэхъ
гуэрэнщ», «пшэплъри ди деж щынэхъ дыхьэрэнщ». Лъахэм, хэкум псэр щIитыфынущ усакIуэм, абы я пщIэмрэ я щIыхьымрэ ихъумэным нэхъ къалэн ини и пщэ дилъхьэркъым. Апхуэдэ усакIуэрщ – БетIал хуэдэрщ – мы усэр зи гущIэм къиIукIынкIэ хъунур:
уэ 72
Уэр мыхъуам, сыбгъэ дамэншэт,
Шыуаныншэ лъахъшт,
Жыг къута щIэгъэкъуэныншэт,
Шэншэу жэм шхуэл къашт.
Ауэ сэ узиIэщ. ГъащIэр Уэрщ къызэзытар.
ПхуэсщIэжыну пщIэ сопIащIэр,
НэгъуэщIхэр хъымпIарщ.
ЗэрыжаIэу, «жэм и лъакъуэ И шкIэ имыукI»,
Ауэ, лъахэ, узгъэплъакъуэм,
СыщI хьэрэм, сыукI.
Дунейм тетыху, лъахэр щигъэплъэкъуа къэхъуакъым. БетIал и къарум къихьыр хуилэжьащ и лъахэм, и гъащIэр щхьэузыхь хуищIащ абы, и гъащIэм и гуащIэкIэ етащ. Уи жагъуэ хъур, уи гум къеуэр БетIал и гъащIэр пасэIуэу къызэрытеункIыфIарщ – и къару илъыгъуэу, и гур здэплъэм и Iэр нэмысауэ, ищIар фIэмащIэрэ нэхъыбэм хуэпабгъэу. БетIал и псэм ищIагъэнт ар – и ныбжь нэмысауэ и дунейр къызэрытеункIыфIэнур. Апхуэдэ гукъэкI уегъэщI БетIал и иужьрей усэхэм ящыщ зым:
Сэ сщIэркъым нобэми пщэдейми: Къэхъунущ си гум фIэфI зэман. Ныбжьэгъу схуэхъуфым, зы къудейми,
ХуэсщIынущ си гухэлъхэр къан. Си гъащIэ гъуэгур мыармыруэ Щытыну махуэ сыхуэмей! Хуэздэнкъым си гум зэи сабыруэ,
Гухэлъхэр фIым хуренэпсей!
«ГъащIэр кIэщIми, дзищэ Iуткъэ» – ар БетIал езым и щхьэкIэ зэригъэунэхуар зэкъым-тIэукъым: дзищэ зыIут гъащIэм и удын мащIэ къытехуакъым усакIуэм, и нэгу щIэкIащ абы и дыджри, и хьэлъэри. ЦIыху псэ махэр, гуащIэмащIэр егъэдзыхэ апхуэдэ гъащIэм, и щхьэр щIрегъэхьэ. Апхуэдэм ящыщакъым БетIал: гъащIэм и нэхъ дыджри зышэчыфын къарурэ гуащIэрэ, лIыгъэрэ бэшэчыгъэрэ хэлъащ КIуащ БетIал. Абы щыхьэт тохъуэ и дэтхэнэ усэри, и дэтхэнэ сатырри. Дунейм тетыху, ар зыхуэлэжьар и хэкумрэ и лъэпкъымрэщ, и хэкумрэ и лъэпкъымрэ я пщIэр лъагэ зэрыхъунщ ар и псэкIи, и щIэныгъэкIи, и IуэхущIафэкIи зыщIэкъуар: 73
НэхулъэфI узыншэу укъекIамэ,
Сэбэп ухъупхъэр уигу игъэлъ.
ПлъэкI псор уи лъахэм хуумыщIамэ, УкIытэ; жэщ хъуам, умыгъуэлъ. УкIытэ, плъэкIыр умыщIамэ –
И фIыгъуэм гъащIэм ухэнащ. Куэдыщэ пщIауэ къыпфIэщIамэ, УимыкIыу уи пIэм укъинащ.
«Куэдыщэ пщIауэ къыпфIэщIамэ, уимыкIыу уи пIэм укъинащ» –
ар усакIуэм, псом япэрауэ, зыхужиIэр езым и щхьэращ: БетIал зыкъызыфIэщIыж, зи напщIэм куэд тезылъхьэ усакIуэхэм ящыщакъым, ищIамрэ хузэфIэкIамрэ фIэмащIэу ихьащ и гъащIэр. Езым и щхьэм ар тримылъхьэми, дэ, нобэрей щIэблэм, дощIэ КIуащ БетIал и гуащIэр зэрыиныр, дрогушхуэ, дропагэ БетIал хуэдэ цIыхурэ усакIуэрэ ди лъэпкъым къызэрыхэкIам. Нобэрей щIэблэращ БетIал мыпхуэдэ уэсят къызыхуигъэнар:
Зэманыр IуэхукIэ зыгъэнщIыфыр –
Аращ езыр зэманыр зейр.
Iуэху щIакIэ махуэм пэувыфыр –
Аращ къэкIуэнур зи дунейр. Лъэпкъым гурэ псэкIэ хуэлэжьэн мурад зиIэ дэтхэнэм дежкIи
гъуазэ хъун хуейщ а псалъэ Iущхэр: БетIал и усэми, и гуащIэми, и гъащIэми нобэрей щIэблэр хураджэ я къарумрэ я лэжьыгъэмрэ, я акъылымрэ я щIэныгъэмрэ лъэпкъым, хэкум, лъахэм щхьэузыхь хуащIын хуейуэ. Нобэрей щIэблэм ар зыхащIэмэ, итIанэщ лъэпкъым и къэкIуэнумрэ и дунеймрэ дахэ щыхъунур – ар зи гупсысэм хэмыкI усакIуэущ БетIал дунейм зэрытетар.
«Гур зыдэкIуэм кIуэфыр лIыфIщ» – усакIуэм и псалъэщ ар, гъащIэ иIэху, абы тетащ БетIал: игу зэгъакъым зы махуэ, махуэл зыщIхэм ящыщакъым, и къалэмым нэхъыбэ къызэрыригъэлэжьынщ зыпылъар. УсакIуэм и жьэкIэ жыпIэмэ:
Сэ зы хъуапсэщ сиIэр –
Гур зыхуэнэпсейр:
Мызэшынырщ си Iэр,
КъэзгъэщIэху дунейр.
Зи гур жыжьэ плъэ, зи псэр къабзэ цIыхум жагъуэгъур и мащIэкъым – ар хабзэщ дунейр къызэриухуэрэ. УсакIуэми и мащIэкъым жагъуэгъумрэ фыгъуэнэдымрэ. БетIали игъэунэхуащ жагъуэгъум къуапэсыфынкIэ хъунур, уеблэмэ и щхьэр щыщIрагъэхьи къэхъуащ. Арагъэнщ усакIуэм щIыжиIар: 74
Нэпсейр мэпIаскIуэр, нэр ирещIыр,
Гу хейхэм йонтIэIуф,
Щыхуейм бажэбзэ зыкъещIыфыр,
Къуэш пэжу зегъэIуф.
ЦIыху нэпсейми, жагъуэгъуми, фыгъуэнэдми иращIыкIыфын усакIуэтэкъым КIуащ БетIал, къеижами къефыгъуами, къыпэувами къыхуэдзэлэшхами япэлъэщащ ар – псэ къабзагъкIэ, цIыхугъэкIэ, лIыгъэкIэ. Зэи шэч къытрихьакъым абы захуагъэмрэ пэжымрэ къыпэлъэщын къару зэрыщымыIэм, апхуэдэ фIэщхъуныгъэ хэлъащ, и псэр къыщызэфIэнэ къэхъуами, усакIуэм и щIыхьыр игъэпудакъым, и псэм къещахэм ящихъумэфащ ар. Ящихъумэфащ, шэч къытрихьэртэкъыми:
ЩIыхь нэхум кIыфI унэбжэр Iуеудри,
ЦIыхугъэм хуохъур джэрпэджэж.
Псэ къабзэрэ гу пцIанэрэ зиIа усакIуэщ БетIал. Апхуэдэр тегушхуэгъуафIэ щащI (уеблэмэ щращIыкIыпэ) зэманщ КIуащ БетIал зыхалъхуар. Езыми зыхищIэ хъунт ар: зы мэскъалкIэ удзыхэмэ, зэманым узыIуригъэлъэдэнкIэ зэрыхъунур. Абы щыхьэт техъуэ сатырхэм ущрохьэлIэ БетIал и усэхэм – адэ-мыдэкIэ хэпхъауэ. Зэманым узыIуригъэлъэдэнущ, абы пэлъэщын къарурэ гуащIэрэ пхэмылъмэ. УсакIуэм хэлъын хуейщ апхуэдэ къарурэ гуащIэрэ. БетIал и усэхэм ящыщ зым щIилъхьащ апхуэдэ «щIагъыбзэ». Зи гугъу тщIыр «Розэ» усэ телъыджэрщ: Сэ солъагъу гу тхьэкъууэ розэ,
Дыгъэ пежьэу сытэджыху;
Банэр штык ищIау къысхуозэ,
Зыкъызиткъым, сеIэбыху.
Ауэ, банэр темытамэ,
Розэр хэти пичыфынт;
Розэм зэуэ зыкъитамэ,
Гу лъызмытэу сеплъыфынт?
Хьэуэ, банэр зэрытетым ЕщIыр удзхэм я тхьэ ар.
ГурыIуэгъуэ ди гугъэщ усакIуэм абы кърихыр: псэм къещэм зэрыпэлъэщын къару хэлъын хуейщ цIыхум – и пщIэмрэ и щIыхьымрэ ихъумэжыфын папщIэ. Апхуэдэм щрахулIэр мащIэкъым цIыхур – БетIали и нэгу щIэкIагъэнщ ар.
Усэр натIэ зэрыхуэхъу лъандэрэ и пщэм къалэнышхуэ къызэрыдэхуэр куууэ зыхэзыщIэ усакIуэт БетIал. ЗыхищIэрт, къалэмыр Iэщэ пщIамэ, ар бзэщхъу зэрымыхъунур, усакIуэм и псалъэм мыхьэнэ ин дыдэ зэриIэр, абы нэхъ жанрэ нэхъ гуащIэрэ Iэщэ зэрыщымыIэр. Зауэ хьэлъэм къыхэкIыжа къудейуэ (псэзэпылъхьэпIэ зэпичауэ), БетIал и пщэм мыпхуэдэ къалэн дилъхьэжащ:
ЛIыгъэм дэнкIи и хэщIапIэщ,
ХэкIыф закъуэм, бэр и гъусэщ.
ЛIыгъэм гугъэр и хэщIапIэщ,
ЩIэщхъу и джэгум игу хуэдэгущ.
Ауэ и гум емыдаIуэу
ПщIэншэу пхъашэр лIыгъэ кIыфIщ.
И гум пэжыр гуригъаIуэу Гур зыдэкIуэм кIуэфыр лIыфIщ. 75
Къалэмыр IэщIэлъыху, а псалъэм текIакъым БетIал, аращ плъапIэрэ гъуазэрэ хуэхъуар. ТетыгъуафIэкъым апхуэдэ гъуэгум, усакIуэм лъэпощхьэпо Iэджэр къыщыпоплъэ абы, игу къыщIызэфIэнэни нэпс щIыIэпыхун гуауи гугъуехьи куэдыщэкIейрэ щрохьэлIэ. БетIали ирихьэлIащ игу хэзыгъэщIын Iэджэ – зэкъым, тIэукъым: аращ усакIуэм и натIэр, и дуней Iыхьэр. ЛIыгъэкIэ псыхьа усакIуэм и фэм дэхуэнущ гъащIэм и удын нэхъ хьэлъэ дыдэри – апхуэдэ къару хэлъащ БетIал. А хьэлъэр къытегуплIауэ и нэпсым къыщызэпижыхьа дакъикъэщ БетIал и гущIэм мы усэр къыщиIукIар:
Узикуэд е узимащIэ –
СщIэну сыхуэмей.
Ауэ уэ мы зыр зэгъащIэ:
Быдэу нэм щыжей.
Сэ сыхуейкъым уискIутыну,
МащIэ сигу къеуэху.
Хуит сыкъэщI уэ сыпхуитыну,
ГъащIэр гъуэгукIэ кIуэху. Мыхьэнэншэу зэ уискIуткъэ –
Сыпхуеин сохъуж.
ГъащIэр кIэщIми, дзищэ Iуткъэ?..
Зэрыхабзэщи, дэтхэнэ усакIуэми (ар усакIуэмэ!) езым и хъэтI иIэжщ. КIуащым и хъэтIыр (и бзэр, и образыр) нэгъуэщIым хэгъуэщэнкIэ Iэмал иIэкъым, абы и усэр къыбоцIыху и зы сатыр закъуэкIэ –
а сатырым дэнэ ущрихьэлIэми, КIуащым зэриIэдакъэщIэкIыр къэпщIэнущ. КъэпщIэнущ, апхуэдизкIэ IупщIщ, щIэщыгъуэщ, белджылыщи. КIуащым и усэр плъагъу хуэдэщ, уи нэгум къыщIоувэ, уи гум къонэ. «Акъужьыр, алъп сэхъуауэ, уи ныджэм щопIейтей» – укъеджэ къудейкъым а сатырым, ар уолъагъу, гукIи псэкIи зыхыбощIэ. Апхуэдэ защIэщ БетIал и усэбзэр: «жьакIацэу щхьэмыж уэрхэр, хы щхьэфэу, мэбырыб», «махъшэ сыдж сатырщ уи Iуфэр, уи щIэм мывэр щызэрошх», «дыгъэнэпсым, дыжьын бынжэу, уи сэтейр ешыхь», «дыжьын щхьэфэр пэкIэ ябзу, кхъухьхэм дратхъуей», «домбей пщэцуэ, Iуфэ мэзыр, хьэвэ щхъуантIэу, пIутщ», «уадэр гъукIэм ишэщIыхукIэ, гъущI жьэражьэм зеудыгъу». Апхуэдэ образ мащIэ ущрихьэлIэркъым КIуащ БетIал и усэбзэм, апхуэдэ образ IупщIхэм БетIал и усэр зыми емыщхь, хэмыгъуэщэн ящI. КIуащ БетIал фIэкIа, нэгъуэщIым и къалэмыпэ къыщIэкIынкIэ фIэщхъугъуейщ мыпхуэдэ сурэт: 76
Уафэр гъуагъуэщ, щIэхъуэпскIэжуи,
Пшэр къиублэрэкIащ,
ЩIым къипыхьэщ, щIэфиежуи,
Псыдзэу къилъэдащ.
Щыблэм уафэр иудыныщIэм,
Нэхъри къыпощэщ Уэшх пкIэлъейхэр.
Уафэгъуагъуэ уэшх игъащIэм умылъэгъуами, мы сатыр зыхыблымкIэ уи нэгу къыщIэбгъэхьэфынущ – апхуэдэр хузэфIокI БетIал и усэм. ХузэфIокI, ар усакIуэ набдзэгубдзаплъэм и къалэмым къыщIэкIащ, образ IупщIкIэ гъэнщIащи. Абы и щыхьэтщ БетIал и дэтхэнэ сатырри, псалъэм папщIэ, мы пычыгъуэ телъыджэр:
Зыкъигъазэщ жьыбгъэм зэуи,
Уэшхыр щхьэщихуащ.
Дыгъэр пшэм къыкъуэплъщ нэщхъейуи,
Фагъуэу къэнэхуащ.
Дыгъэ къухьэм, пшэ сырымэу, Уафэр щIигъэнащ,
Щыблэ уари гъумэтIымэу Куэдрэ гъынэнащ.
Къалэмыр зыгъабзэм и Iэщэ нэхъыщхьэр псалъэращ. Ар зыхэзымыщIэ усакIуэм (тхакIуэм) и къалэмыр мывэщхъункIэ Iэмал иIэкъым – бзэм и вагъэбдзумэхэр къызэридзэкIыфынукъым, Iуфэлъафэм щыуджын фIэкIа. БетIал IэщIэлъащ адыгэбзэм и кууупIэ дыдэр къыщIэзыгъэлъэф къалэм жан – абы щыхьэт тохъуэ БетIал и дэтхэнэ усэ сатырри. Анэдэлъхубзэм и лъащIэм нэплъысыф усакIуэращ гъэмахуэ дыгъэм щхьэкIэ «мэткIу, къопэзэзэх» жызыIэфынур; пщэдджыжь пшэплъыр абы зэрилъагъур «дыхьэрэн хьэвэущ», псы уэрым хэплъэмэ, зэхех абы и щIэм мывэр «зэрыщызэрышхыр», уэрам зэвхэр усакIуэм дежкIэ «тIыбжьэ хъарщ», псым «мывэ хъушэр и дзэщхьэлщ», шы пщIэгъуалэр «щIыфэ жэпщ», «унэ пхашэр цIывынэщ»; кхъэм ит мывэ сынхэр «плъыр дыкъауэ», нэпкъым езауэ къуршыпс Iэлыр «алъп сэхъуауэ» къыщохъу абы. Iуащхьэмахуэ имытхьэкъу гъуэтыгъуейщ – усакIуи гъуэгурыкIуи: зэ Iуплъамэ, я нэгу щIэкIыжыркъым игъащIэкIэ, ягу къонэ. БетIал и нэгу Iуащхьэмахуэ къызэрыщIэнар мыпхуэдэущ:
И гущIыIу уэсылъэщ,
И лъэдийр мыл джейщ.
Жыжьэу еплъ – уэс гулъэщ,
ХуэкIуэ – телъыджейщ.
И мыл джей дурэшхэм Жьыбгъэхэр щофий,
И къыр къэрэкъэшхэм КъыщекIухь гъуэжькуийм. 77
УсакIуэ набдзэгубдзаплъэм гу лъетэ псым и «толъкъун дыпIэми», и «дыжьын бынжэми», и «бдзапцIэ гъуэзми». Апхуэдэ усакIуэщ БетIал – зи нэр жан, зи бзэр щIэщыгъуэ усакIуэщ. БетIал и усэм адыгэбзэр щIэщыгъуэ, IэфI къыпщещI, абы и къулеигъэмрэ и дахагъэмрэ зыхыуегъащIэ. Нало Заур захуэщ: КIуащ БетIал «ди бзэм и синтаксисыр иудыныщIэри, къигъэщIэрэщIэжащ, япэм къемызэгъыу къалъытэу щыта жыIэкIэхэр хабзэ ищIащ, ар дыдэмкIи ди бзэм и лъэкIыныгъэр игъэбэгъуащ». БетIал «ди бзэм и синтаксисыр иудыныщIа» нэужьщ, адыгэ тхыбзэм (усэбзэм) инверсиекIэ зэджэр хабзэ щыхуэхъуар. Ар (инверсиер) ди тхыбзэм къемызэгъынкIэ шынахэр (БетIал абыкIэ зыгъэкъуэншахэр) зэрымызахуэр белджылы хъуащ: инверсиер адыгэбзэм и мыхьэмышхкъым, ар усакIуэ, тхакIуэ IэкIуэлъакIуэм къигъэсэбэпмэ. Инверсием и фIыгъэкIэ бзэм и къулеигъэмрэ и лъэкIыныгъэмрэ хохъуэ, абы и къуэпсхэм заукъуэдий, и лъынтхуэм лъыр нэхъ уэру щызежэ мэхъу – КIуащым и усэм щынэрылъагъущ ар.
Анэдэлъхубзэм и IэфIыр куууэ зыхэзыщIэ усакIуэщ БетIал, абы хузэфIэкIынумрэ кърипIуэтэфынумрэ фIыуэ къыгурыIуауэ. Бзэм зэманымрэ гъащIэмрэ зыдаужь – аращ хабзэр. Зы лъэбакъуэ нэхъ мыхъуми анэдэлъхубзэм иригъэчыфамэ, усакIуэм, тхакIуэм – къалэмыр зи Iэщэ дэтхэнэми – фIыщIэ ин бгъэдэлъщ. Апхуэдэ фIыщIэ зыбгъэдэлъ усакIуэщ КIуащ БетIал – ди бзэм зы лъэбакъуэкъым абы иригъэчар. ПсалъэщIэ мащIи къигъэщIакъым БетIал и къалэмым, абыхэм я нэхъыбэм цIыхур есэжащ нобэ, къабыл ящIащ, уеблэмэ зыхащIэжыркъым ахэр усакIуэ гуэрым къигъэщIауэ. БетIал къигъэщIа псалъэхэм ящыщщ «ухыгъэр» («сыерыщщ – ухыгъэм сеплъэкIуэнщ», «ухыгъэ, си гум щхьэ укъепхъуа»), «къэхъугъэр» («къэхъугъэр пащхьэм, алэрыбгъууэ, фэ куэдкIэ лыду къигъуэлъхьэнщ», «си хэкууэ дыщэ губгъуэ, къэхъугъэм и епэр»), «дзэлIыр» («уи гугъащ уи дзэлIхэм ар еплъыткIэ, къохъулIэн фIыцIагъэр»), нэгъуэщIхэри – ди бзэм игъащIэ лъандэрэ къыдэгъуэгурыкIуэущ ахэр нобэ къызэрытщыхъур. ЗэрыгурыIуэгъуэщи, ар зыхузэфIэкIынкIэ (псалъэщIэ къэзыгъэщIыфынкIэ) хъунур анэдэлъхубзэм щызекIуэ хабзэхэр куууэ зыщIэ, абы и унэтIыпIэхэмрэ и хэхъуапIэхэмрэ кIэлъыплъыф цIыхурщ, и щIэныгъэрэ и акъылкIэ пэлъэщыфауэ. Апхуэдэ щIэныгъи, апхуэдэ акъыли зыбгъэдэлъа усакIуэщ КIуащ БетIал.
УсакIуэхэм усэ ныкъуэтхи къызэранэкI хабзэщ. КIуащми къызэринэкIащ апхуэдэ усыгъэ куэд – нэмытхысауэ, нэмыщIысауэ. БетIал и «Тхыгъэхэм» я етIуанэ томым хыхьащ апхуэдэхэри – сатыр зыщыплI е нэхъыбэ хъууэ. «Тхыгъэхэр» зыгъэхьэзырар, Нало Заур, захуэщ ахэри зэрытридзамкIэ. Нэмытхысами, ахэри усакIуэм и IэдакъэщIэкIщ, усакIуэм и гурыщIэрэ и гупсысэрэ яхъумауэ. ЩIынимытхысар дэнэ щыпщIэн – абы ущIыщIэупщIэни щыIэкъым. Нэхъыщхьэр нэгъуэщIщ: усакIуэшхуэм и Iэдакъэ къыщIэкIа дэтхэнэ сатырри лъапIэщ дэркIэ. Ныкъуэтхыуи нэмытхысауи щрырет, абыхэм хуэныкъуэмэ, усакIуэм и гуащIэмрэ и хъэтIымрэ гурыIуэгъуэ хъунукъым.
БетIал и усэ ныкъуэтххэм я нэхъыбапIэм «миниатюрэкIэ» зэджэ усэ лIэужьыгъуэ къыхищIыкIын мурад иIауэ хуэбгъэфащэ мэхъу – я гъэпсыкIэмрэ я фащэмрэ ятепщIыхьмэ. КIуащым къызэринэкIащ апхуэдэ миниатюрэ гъуэзэджэхэри. Я сатыр бжыгъэкIэ кIэщI дыдэми, абыхэм гупсысэ куу къыщеIуатэ БетIал, ахэр налкъутналмэсым хуэдэу къыхолыдыкI КIуащым и усыгъэхэм. Щапхъэ хъунущ мы сатырхэр: 78
Тогъуалъхьэр пшагъуэр щIым,
ЦIыхугум къохьэлъэкI.
Пшэ бынхэр уафэм щызэблокI,
Щыблэжьми ещIэр лъэкI.
Арами, цIыхур лъэщщ, ерыщщ,
И Iуэхур егъэзащIэ.
ЗыщIэкъур ари зы IуэхуфIщ:
Хуитын – щIетыф и гъащIэр.
КIуащ БетIал и усыгъэ нэхъ ин дыдэр «ДжонитI» поэмэращ. БетIал абы къаруушхуэ зэрытригъэкIуэдар нэрылъагъущ. Нобэрей махуэм еплъытмэ, поэмэр тIорысэ хъуауэ къыпфIэщIынущ: негрхэм Америкэм нэгъуэщI IэнатIэ щаIэ хъунщ нобэ – усакIуэм иригъэлеиIуауэ жыпIэкIэ ущыуэнукъым. ИтIани абыкIэ гукъанэ хуэпщI хъунукъым БетIал. Зыщыбгъэгъупщэ хъунукъым поэмэр дунейм къыщытехьа зэманыр – БетIал ар щитхар 1948 гъэрщ. Дауи, а зэманымрэ нобэрэ шурэ лъэсрэ я зэхуакущ, КIуащым и поэмэм и мыхьэнэр къыщыплъытэкIэ, псом япэрауэ, зэплъын хуейр абы тIорысэ хэхъукIа макъамэхэркъым, атIэ ар зэрыузэда художественнэ къарурщ. «ДжонитI» поэмэращ БетIал художественнэ талант ин дыдэ зэрыбгъэдэлъым япэ щыхьэт техъуар. Поэмэм зы псалъи, зы сатыри хэбгъуэтэнукъым я пIэ имытIысхьауэ; абдеж белджылы хъуауэ щытащ БетIал и усэр адыгэ поэзием и лъагапIэхэм зэрихутар. И гъэпсыкIэкIэ, и бзэкIэ, и фащэкIэ «ДжонитIым» пэхъун усыгъэ щыгъуэтыгъуейщ адыгэ поэзием, абы и лъэныкъуэкIэ ар щапхъэщ нобэр къыздэсым.
НэгъуэщI зы поэми къыщIэкIащ БетIал и къалэмыпэм – «Нэху». И купщIэм тепщIыхьмэ, ари тIорысэ хъуауэ къыпфIэщIынущ нобэ. Абдежми япэ игъэщыпхъэр нэгъуэщIщ – поэмэм и фащэмрэ и бзэмрэщ. КIуащым къызэринэкIа усыгъэхэм я мыхьэнэмрэ я пщIэмрэ, псом япэрауэ, къызэрыплъытэн хуейр абы и лъэныкъуэкIэщ – я фащэ, я бзэ, я гъэпсыкIэ елъытауэщ. ИтIанэщ КIуащым ди усыгъэ культурэм хилъхьа хъугъуэфIыгъуэхэм я инагъыр къыщыбгурыIуэнур. Нобэ зыми телъыджэ къыщыхъунукъым, псалъэм папщIэ, «Колхозхэт хахуэхэр», «Дыарэзыуэ Iэ тIэтынщ», «Мамырыгъэм и плъырыдзэ», къинэмыщI усэ IэрыщIхэр – апхуэдэ усэ къызыIэщIэмытхыхьа яхэбгъуэтэнукъым КIуащым и зэманым къалэм зыIэщIэлъа усакIуэхэм. Апхуэдэ усэхэр дунейм къытехьэн щIэхъуам и щхьэусыгъуэр хэт дежкIи гурыIуэгъуэщ нобэ. Я купщIэкIэ тIорысэ хъуами, я бзэрэ я фащэкIэ къызэтенащ ахэри, усакIуэм и дамыгъэ яхъумащ.
И дамыгъэ зытемылъ усэ къызэринэкIакъым БетIал, ар сатыр зыбжанэуи пшыналъэ укъуэдияуи щрырети. Куэдым къехъулIэркъым ар – я дамыгъэ я усэм къытранэныр. БетIал къехъулIащ, ар къыдалъхуат, къыдагъэщIати.
НэгъуэщI поэмэхэри иублауи щытащ БетIал, нимытхысами. Зи гугъу тщIыр «Лъахэм и пщащэмрэ» «Шу жэрхэм я хэкум и гуащэмрэщ». Иубла фIэкIа, тIури нитхысакъым усакIуэм, щIынимытхысам и щхьэусыгъуэр хэт ищIэн?.. Хуэбгъэфащэ зэрыхъунумкIэ, «Лъахэм и пщащэри», «Шу жэрхэм я хэкум и гуащэри» иукъуэдиин мурад иIагъэнущ КIуащым – я купщIэм тепщIыхьмэ. «Лъахэм и пщащэр» усакIуэм щиублар 1947 гъэрщ, зыхунэсам тепщIыхьмэ, Хэку зауэшхуэр лъабжьэ хуэхъун хуеящ абы, ауэ пычыгъуиплI нэхъыбэ имытхауэ, поэмэр IэщIыб ищIыжащ усакIуэм. «Шу жэрхэм я хэкум и гуащэ» поэмэм и щIэдзапIэ къудейрщ БетIал зыхунэсар, дунейм щехыжа гъэрщ ар усакIуэм иублауэ щыщытар, лъабжьэ хуэхъун хуеяри
адыгэпщ цIэрыIуэ Темрыкъуэ ипхъу Гуэщэней и образырщ.
БетIал нэмыщI, Усыгъэхэм къызэринэкIащ, БетIал и гуащIэм и фIыпIэр, дауи, и усыгъэхэрщ. Шэч хэлъкъым: БетIал усакIуэ щэджащэщ, ди литературэм лъэбакъуэщIэ иригъэчыни хузэфIэкIащ. И усыгъэхэрщ БетIал «си гъащIэм и гуащIэ» зыфIищар.
ищхьэкIэ зэрыщыжытIащи, ноби зи мыхьэнэм хэмыщIа щIэныгъэ лэжьыгъэ хьэлэмэт зыбжанэ: «История собирания и изучения кабардиночеркесского фольклора», «30 лет собирания и изучения кабардино-черкесского фольклора», «Стихосложение нартского эпоса», «Строение кабардинского стиха». Зэрынэрылъагъущи, КIуащым а и лэжьыгъэхэм щихутэр адыгэ IуэрыIуатэрщ, абы и хьэлэмэтагъхэмрэ и зэхэлъыкIэмрэщ. КIуащыр абыхэм щелэжьар аспирантурэм щыщIэса зэманырщ, зи ужь ита диссертацэм лъабжьэ хуищIын мурад иIащ ахэр. Иужьым, усэм дихьэхри, КIуащым щIэныгъэ лэжьыгъэр зэпигъэуауэ щытащ, диссертацэри нитхысакъым. 79 Зи цIэ къитIуа лэжьыгъэхэм пыхьэн и пэ КIуащым щIипщытыкIауэ щытащ адыгэ IуэрыIуатэм и тхыдэр – ар зэрызэхуахьэсамрэ зэраджамрэ. Адыгэ IуэрыIуатэр зэхуэхьэсын, джын зэрыщIадзэрэ илъэсищэм щIигъуащ, Нэгумэ Шорэ зэхиублэри, а лэжьыгъэр зэпыуакъым епщыкIубгъуанэ лIэщIыгъуэм и ужькIи: дуней псор щыгъуазэ хъуащ адыгэхэм IуэрыIуатэ къулей къазэрыдэгъуэгурыкIуэм. Адыгэ IуэрыIуатэр утыку ихьэным зи къарурэ зи щIэныгъэрэ хуэзыунэтIа дэтхэнэми и гуащIэр къилъытащ КIуащым, дэтхэнэми абыкIэ бгъэдэлъ фIыщIэр игъэбелджылащ. БетIал къызэрихутащи, адыгэ IуэрыIуатэм и фIыпIэр нарт эпосырщ. Абы щыхьэт техъуа къудейкъым КIуащыр: нарт эпосым и купщIэр, абы и цикл нэхъыщхьэхэр, и хэкIыпIэхэр, и ныбжьыр, и лъэпкъ фащэр, и зэхэлъыкIэр, нарт усэм и хабзэ-бзыпхъэхэр игъэбелджылащ. ЩIэныгъэ ин дыдэ уиIэн хуейт, ар пхузэфIэкIын папщIэ. КIуащ БетIал апхуэдэ щIэныгъэ бгъэдэлъащ.
Лъэпкъ IуэрыIуатэр зэрихутэн щIэныгъэм и закъуэкъым КIуащ БетIал бгъэдэлъар. Куууэ иджауэ, БетIал щыгъуазэт адыгэ тхыдэм, адыгэ хабзэхэм, адыгэ культурэм. Абы и лъэныкъуэкIэ КIуащ БетIал щапхъэ трахын хуейщ дэтхэнэ ди тхакIуэми, усакIуэми; зыщыгъэгъупщэн хуейкъым: къалэмыр зыIэщIэлъым (тхакIуэм, усакIуэм) и гуащIэдэкIым къарурэ мыхьэнэрэ щиIэнур абы зэманым хуэфащэ щIэныгъэ куу бгъэдэлъмэщ – и лъэпкъ тхыдэмрэ и лъэпкъ культурэмрэ куууэ иджауэ.
«Си гъащIэм и гуащIэ» тхылъым и закъуэщ БетIал псэуху и анэдэлъхубзэкIэ къыдигъэкIар. УрысыбзэкIэ зэдзэкIауэ, КIуащым и усыгъэхэр 1956, 1957 гъэхэм дунейм къытехьащ («Салам», «Моя Родина»). УсакIуэр дунейм ехыжа нэужь, абы и тхыгъэхэр тхылъитIым щызэхуэхьэсауэ 1958, 1966 гъэхэм Налшык къыщыдэкIащ. КIуащым и тхыгъэхэр зэхуэхьэсыжыным къаруушхуэ тригъэкIуэдащ Нало Заур, аращ БетIал ди литературэм щиубыд увыпIэри абы и усыгъэхэм я пщIэмрэ я мыхьэнэмри япэ дыдэ зыгъэбелджылар. «Тхыгъэхэм» я ужькIэ урысыбзэкIэ зэдзэкIауэ дунейм къытехьащ КIуащым и зы тхылъ цIыкIу («Молодые журавли») – ари дунейм къызэрытехьар зи фIыщIэр Нало Заурщ; урысыбзэкIэ зэзыдзэкIар И. Лиснянскэрщ.
Дунейм къытехьэмэ, дэтхэнэми и пщэ къалэн гуэрхэр къыдохуэ. И насыпщ ар зыхэзыщIэ цIыхум. Къэхъугъэр апхуэдэ насыпкIэ зыхуэупсахэм ящыщащ БетIал – и пщэм къалэнышхуэ зэрыдэлъыр зыхищIэу, ар зэщIа зэрыхъуным и къарур хуиунэтIауэ псэуащ, и гуащIэ щеблэжаи къэхъуакъым. Хьэмид 80 « СИ ВДЖЫ»
Зэчий ин зыбгъэдэлъу къигъэщIхэм, зи гъащIэм къриубыдэу куэд зыхузэфIэкIхэм, зыми емыщхь «псэукIэ фащэ» иIэжу зи лъагъуэ хэзышыжыфхэм, Iэужь дахэ къызэзынэкIыу зи творческэ щIэиныр лъапIэ, бэм яхуэщхьэпэн хъу цIыхухэм «илъэсищэм зэ дунейм къытехьэу аращ апхуэдэ» хужаIэ хабзэщ. А образ жыIэкIэм къыхэщ пIалъэр хуэгъэфэщауэ аркъудейщ, армыхъумэ нобэр къыздэсым Шекспири, Пушкини, Лермонтови, ЩоджэнцIыкIу Алии, нэгъуэщI цIыху гъуэзэджэ куэдхэри зэ нэхъ мыхъуми гъащIэм халъхуэжауэ дрихьэлIэнт. Мыбдежым щытшэщIа гупсысэр Тхьэгъэзит Зубер и усэхэм языхэзым екIуу, шэрыуэу, кIэщIрэ купщIафIэу щызэгъэкIуащ. «… КъыщамылъхужкIэ хейм я хеиж Пушкин, Щхьэ къалъхурэ мысэм я мысэж Дантес?!», – итхыгъащ усакIуэм, цIыху зэчиифIэу псэ къабзэхэр дунейм куэдкIэ зэрыщынэхъ мащIэр (уеблэмэ зэрыщызакъуэтIакъуэр), ауэ а дунейр зэтезыIыгъэр, ар къутэу къещэщэхыжыным гулъэф хуэхъур апхуэдэ «цIыхушхуэхэр» арауэ зэрыщытыр къыхигъэщу. А «цIыхушхуэхэм» ящыщу Ухыгъэр* лъэпкъым къызэрытхуэупса зыбжанэм языхэзщ усакIуэ, щIэныгъэлI, зауэлI хахуэ КIуащ БетIал Ибрэхьим и къуэр (1920 – 1957). Ар къызэралъхурэ дызэрыт гъэм илъэси 100 ирокъу.
КIуащ БетIал къикIуа гъуэгуанэри и творчествэри къызэщIэкъуауэ къыщыгъэлъэгъуа тхыгъэ зыубгъуахэр щыIэщ, ахэр Нало Заур, Тхьэгъэзит Зубер, Къэрмокъуэ Хьэмид, КхъуэIуфэ Хьэчим сымэ ятхауэ илъэс зэхуэмыдэхэм дунейм къытехьащ. Апхуэдэуи абы и гъащIэмрэ и гуащIэмрэ къыщетхэкIыжа лэжьыгъэхэр «Къэбэрдей литературэм и тхыдэм теухуа очеркхэм» (1965 гъэм – адыгэбзэкIэ, 1968 гъэм – урысыбзэкIэ), Абазэ Албэч зэхигъэува «Къэбэрдей тхакIуэхэр» (1999 гъ.) тхылъым, автор гупым зэдатха «Писатели Кабардино-Балкарии: ХIХ – конец 80-х гг. ХХ в.» (2003 гъ.) биобиблиографие псалъалъэм, «Къэбэрдей усэм и антологием» (2008 гъ.) иту къыдэкIащ. А псор къыдолъытэри, мы тхыгъэм къриубыдэу усакIуэм и биографиемрэ илэжьахэмрэ, илъэс бжыгъэкIэ гъэбелджылауэ е лъэхъэнэкIэ зэщхьэщыхауэ (псалъэм папщIэ, щеджа, зауэм щыхэта, зауэ нэужьым, н.), дакъытеувыIэн мурад диIэкъым, и творчествэр къызэщIэкъуауэ джынри пщэрылъ зыщытщIыжыркъым, сыту жыпIэмэ апхуэдэ Iуэхум и зэфIэхыным монографие е диссертацэ лэжьыгъэ псо и пщалъэщ, нэхъ мащIэкIи зупщытыныр дзыхьщIыгъуэджэщ. Ди къэхутэныгъэм
и кIуэцIкIэ дэ гулъытэ зыхуэтщIынур КIуащ Б. и усыгъэр адрейхэм къащхьэщызыгъэкI художественнэ щхьэхуэныгъэхэрщ, жанрхэм я къэгъэIэрыхуэкIэмрэ мотивхэм я гъэлэжьэкIэмрэщ, усакIуэм и бзэ шэрыуэрщ, абы и лирикэ икIи лиро-эпикэ тхыгъэхэм я ухуэкIэгъэпсыкIэ гъэщIэгъуэнырщ – поэтикэрщ.
КIуащ Б. и образ къэгъэщIыкIэр зыхуэбгъадэ хъун щыIэкъым, зыхэбгъэгъуэщэни гъуэтыгъуейщ. Абы и тхыгъэхэм щиухуа образ системэм, зэрыжаIэу, хэплъхьэни хэпхыни щымыIэу, и фIагъхэр нэры- «» «» «» («» «» «» 81 82 зэхуихьэсыжу, 1958, 1966 лъагъу пщищIрэ и гъэщIэгъуэнагъри къызэщIикъуэу, япэу тетхыхьауэ щытащ Нало Заур. УсакIуэм и художественнэ щIэинымрэ щIэныгъэ
лэжьыгъэхэмрэ тхылъитIу къыщыдигъэкIым, пэублэ псалъэм Налом щитхыгъащ: «КIуащым и образхэм къару къезытыр ахэр тэмэму, щIэуэ, умы-КIуащ БетIалмэ, къыпхуэмыгъуэтын образхэу зэрыщытыр аращ. Апхуэдэ оригинальнэ образ къэзыгъуэтыф зи хабзэр усакIуэ щыпкъэхэрщ. КIуащым фIэкIа нэгъуэщI гуэрым къыпкърыкIынкIэ хъунтэкъым жыхуэпIэным хуэдэхэу образ хьэлэмэтыщэхэр и хъушэщ абы». гъэхэм УсакIуэм и творчествэр куууэ зыджыжа, убгъуауэ тетхыхьа критик, литературэдж Къэрмокъуэ Хьэмиди абы и образ системэм и телъыджагъыр къыхигъэщащ: «КIуащым и хъэтIыр (и бзэр, и образыр) нэгъуэщIым хэгъуэщэнкIэ Iэмал иIэкъым, абы и усэбзэр къыбоцIыху и зы сатыр закъуэкIэ – а сатырым дэнэ ущримыхьэлIэми, КIуащым зэриIэдакъэщIэкIыр къэпщIэнущ. КъэпщIэнущ, апхуэдизкIэ IупщIщ, щIэщыгъуэщ, белджылыщи».
Дэтхэнэ усакIуэ, тхакIуэми и художественнэ дунейр нэсу зэфIэувауэ, и IэдакъэщIэкIхэр лъэпкъ литературэмрэ щэнхабзэмрэ я зыужьыныгъэм хуэлажьэу къыщылъытапхъэр адрейхэм къахэзыгъэщхьэхукI образ щIэщыгъуэхэр къыхуэгъэщIрэ ахэр езым и хъэтIкIэ къиIуэтэфмэщ. Наломрэ Къэрмокъуэмрэ гу зылъатахэм дэ ди еплъыкIэр щIыдгъужмэ, гупсысэ пыухыкIам дыхуашэ: КIуащ БетIал и тхыгъэ къэскIэ куэд дыдэу узыщрихьэлIэ образ хьэлэмэтхэм усакIуэм нобэр къыздэсым зыри зримыкIуэфа лъагъуэ адыгэ литературэм хишыну зэрыхузэфIэкIар хьэкъ къыпщащI. Абы щыгъуэми КIуащым и усыгъэм «IэрыщIу», акъылкIэ зэгъэкIуауэ зы образи къыхэбгъуэтэнукъым: ар образкIэ гупсысэрт, усэрт, псэурт, жыпIэнурамэ, и гущIэр образ зэфэзэщу къызэрылъэлъырт. Нало З. пэжу къызэрихутащи, «ар усакIуэ куэдым къемыхъулIэ Iуэху гугъущ, ауэ БетIал и гумрэ и щхьэмрэ щIэ зыщIэмыт образылъэти, и псэр дихьэхауэ щыусэкIи, гущIэм щигъэплъа образи къигъуэтырт». Зи гугъу тщIым и щыхьэт КIуащым и тхыгъэхэм къыщыбгъуэтыным гугъущэ удехьыркъым, сыту жыпIэмэ, ищхьэкIи къызэрыхэдгъэщауэ, абы и усэхэри поэмэхэри образ бжыгъэншэхэмкIэ гъэнщIащ. Псалъэм папщIэ, «Си Хэку» фIэщыгъэм щIэт усэ закъуэм образ гъэщIэгъуэну икIи щIэщыгъуэу дызыщрихьэлIэхэм я бжыгъэм девгъэплъыт. Ахэр апхуэдизкIэ тхыгъэм щыкуэдщи, абыхэм ямыуфэбгъуауэ усэм и кIыхьагъкIэ зы сатыри къыхэгъуэтэгъуейщ, уеблэмэ образ защIэу зэхэшыхьауэ едзыгъуэ псо къыщыхэхуэ къохъу: «Си Хэкууэ дыщэ губгъуэ, Къэхъугъэм и епэр»; «Лэгъупуэ из мазэгъуэр…»; «Акъужьыр, алъп сэхъуауэ, Уи ныджэм щопIейтей» («Си Хэку»), «Пшэ уанэу, Iуащхьэмахуэ Плъыр сакъыу къыпщхьэщытщ, Аузхэм щызэрахуэ Iэщ бжыгъэр вагъуэ лъытщ»; «КIыфIыгъэр щIыпIэ дэгухэм ДыгъэщIэм щхьэщитхъащ»; «ЖьакIацэу, щхьэмыж уэрхэр Хы щхьэфэу, мэбырыб»; «Къунанхэм, пшагъуэ гуартэу Бгы щхъуантIэхэр яхъуэкIу»; «Хуэдэншэу уи шу жэрхэм Зырачмэ, пшэм йопыдж». Зэрынэрылъагъущи, «Си Хэку» усэм анэдэлъхубзэм щиIутIыжщ, абы и лъэщагъымрэ шэрыуагъымрэ щынахуэщ. Дызыхэплъам нэгъуэщI зыи гукъэкI дегъэщI: мыпхуэдиз хъугъуэфIыгъуэр 6 Заказ №2618 зы усэ закъуэм щызэхуэхьэсамэ, усакIуэм и художественнэ щIэиныр зэрыщыту къапщтэмэ, сыт и лъапIагъ?! – Уасэншэщ! КIуащым и усыгъэм образу хэтыр зы лэжьыгъэм и кIуэцIкIэ къыпхузэщIэкъуэнукъым, ауэ ищхьэкIэ къыщыдгъэлъэгъуахэм нэгъуэщI зыбжани щIыдгъужынщ*: «Жэщыр махуэ шхуэлым, КIыфI зэрыхъуу, щIоф…» («Жэщыр махуэ шхуэлым…»); «Ажал и шабзэ куэдрэ сыкъелами…» («Зауэр еух»); «Шы фIалъэм щIыгур игъэгызу Ажал пшыналъэм бгыр дэзгызгыу» («Къэбэрдей»); «Махъшэ сыдж сатырщ уи Iуфэр, Уи щIэм мывэр щызэрошх» («Шэрэдж»); «Ешауэ дыгъэ – мафIэ шэрхъым Къурш тажхэр пшэплъкIэ щихуапэу, Шхупс щIыIэу гуакIуэу ахъшэм нэщхъым КъуэкIыпIэр жыжьэу хуэпшапэу…» («Къытехьэ бгыпэм»); «ПщIэгъуалэ Iэлхэу, щIыфэ жэпхэм…» («Къытехьэ бгыпэм»); «Кавказ къыр дзэхухэм, пшэм епыджхэу, ПIэ хуэплъэ пщащэу затIэщIащ» («Къытехьэ бгыпэм»); «Пшэплъ жьэражьэу есуэ дыгъэр Нэжэгужэу къыдокIуей, ЗэхищIауэ махуэ бзыгъэр Къуршым щхьэр къиIэт къудейщ» («Уэрэдыр фадэм къыхэкIкъым»); «Уейр, хьэ джафэу, удэфащ» («ЩIымахуэ пшынэ»); «Сын кхъахэу созэш» («Си закъуэкъым»); «НитI къэбгъаплъэр сфIэIэштIымщ» («Уэри сэри»); «Дыхьэрэн хьэвэм нэхущыр Лъы из лъэгъупуэ къыхоплъ, Махуэ къэушым и дыщэр Нур дахэ куэдкIэ зэблоплъ» («Махуэ къэхъукIэ»); «Нэпсу уэсэпсыр нэхущым полъэлъ. Къуршхэу мывэдзэ дзахъэбэм борэныр, Жэщым щоятэр, нартыдзэу мэфий» («Бжьыхьэ»); «Пщыхьэщхьэт. Пшапэр зэхэуауэ Таж дзакъэ къуршхэр щIауфащ Махуей блэкIам и Iэуэлъауэр Аузым блэуэ дэпщхьэжащ» («Лъахэм и пщащэ»)… Мыпхуэдэ образхэр куэд дыдэу усакIуэм и IэдакъэщIэкIхэм къахэбгъуэтэнущ. Абы щыгъуэми, Нало Зауррэ Къэрмокъуэ Хьэмидрэ пэжу гу зэрылъатащи, «абыхэм я нэхъыбэр конкретнэхэщ, предметнэхэщ» Налоев 1958: 30, «IупщIщ, белджылыщ». Зытепсэлъыхьым и сурэт псалъэкIэ зэрищIыфыр, ар уафэхъуэпскIым хуэдэу тхылъеджэм и нэгу къызэрыщIригъэдзэфыр КIуащым и зэфIэкI нэхъ инхэм ящыщ зыт. ИщхьэкIэ къэдгъэлъэгъуахэри абыкIэ щыхьэту мэув, ауэ, щIэ зыщIэмыт образылъэу, образ нэхъ наIуэ дыдэхэм я хэщIапIэу къэлъытапхъэр «Нэху» поэмэрщ. Мис, щапхъэ зыбжанэ: «Дыгъэр хъуфэу къарууншэ МэткIу, къопэзэзэх, Е еша, е мыузыншэ – Хъуауэ пфIощIыр щхьэх»; «Унэ кхъахэм зэпхив Iугъуэу Гъуэзыр щIым къыхех…»; «Плъыр дыкъауэ, пагэу сынхэр Кхъэм сатырхэу итщ…»; «Хьэджафэжьуэ, укъуеяуэ ЩIыр гуIэжуэ щылъщ…»; «Нэм къиплъысыр мыбэдзауэу Iэщ псэкIуэд къыпфIощI…»; «ПщIантIэ хьэдэ зыдахауэ Къуажэ псор нэщхъейщ, НэкIу фэрэкIым ирихауэ ТеплъэкIэ фейцейщ»; «Унэ пхашэхэр цIывынэщ…»; «ТIыбжьэ хъаруэ, нашэкъашэу Уэрам зэвхэр шэдщ…»; «Тхьэм и нейр зыщепсыхауэ ПщIантIэр, кхъэуэ, щымщ…»; «Нэ пIащитIым къатIэщI гъуэгур МывопцIэжь джафейщ, ЗэхекIухьыр щатэу Iуэгур, Бзу гъащтэу фейцейщ»; «Вынд и пыIэр мэлыц Iуащхьэу Къагъэсащ зы лIыжь»; «Дзыр зи шхалъэхэм я псалъэр Къупщхьэ хьэм хуадзау Къэзыпхъуатэм… щIагъэлъэлъыр Фызым зырадзау», н. Мы образхэр поэмэм и япэ едзыгъуэм къыхэттхыкIа къудейхэр аращ, етIуанэ, ещанэ едзыгъуэхэми апхуэдэ куэд хыболъагъуэ.
* 83 Дызыхэплъахэр къызэщIэткъуэжмэ, къыхэгъэщыпхъэщ КIуащ Б. къигъэщIа образхэр, образ къудей мыхъуу, я нэхъыбэр нэщэнэм (символым), языныкъуэхэр – мифологемэм зэрыхуэкIуэр, адрейхэр лъэпкъ гупсысэкIэм и нагъыщэу зэрыувыр.
Образ ухуэнымрэ бзэр гъэлэжьэнымрэ гуэхыпIэ имыIэу зэпхащ. ЗэрыгурыIуэгъуэщи, усакIуэр зэрытхэ бзэр къыдалъхуауэ и анэбзэу, абы ирипсалъэу зэрихьэкIэ зэфIэкIыркъым, ар и пкъынэлъынэм хыхьауэ, псэкIэ зыхищIэу, а бзэмкIэ гупсысэу щытыпхъэщ. Апхуэмыдэмэ, КIуащым ищхьэкIэ нэрылъагъу щытщIа образ системэ къулейр иухуэфынкIэ Iэмал иIакъым. УсакIуэм и гум щызэригъэпцIа гурыщIэхэмрэ ахэр къызэриIуатэ бзэмрэ зэрызэдигъэлажьэу щытар куэду гъэщIэгъуэнщ: абыхэм я зэхуакум образ щIэщыгъуэ бжыгъэншэхэр къыдэкIа къудейкъым, атIэ псалъэщIи, псалъэжьхэм пэблагъэ жыIэгъуэ шэрыуэхэри къапкърыкIащ. Псалъэм папщIэ, критик, щIэныгъэлI зэхуэмыдэхэм (Нало З., Къэрмокъуэ Хь., н.) усакIуэм езым къигъэщIыжауэ, неологизму бзэм къыхигъэхьауэ псалъэ зыбжанэ къыхагъэщхьэхукIащ: «ухыгъэ», «къэхъугъэ», «дзэлI». Абыхэм ящIыгъужыпхъэщ «лIыхъугъуэ» псалъэри. Контекстым хэмыту къапщтэмэ, мыбы и мыхьэнэр «лIы хъуным игъуэ», «лIыпIэ щиувэ ныбжь» жыхуиIэу къыбгурыIуэнущ, ауэ абы усакIуэм щIилъхьа щIагъыбзэр зэ еплъыгъуэкIэ къызэрыпфIэщIынум нэхърэ куэдкIэ нэхъ куущ. «Къуэшхэ, фIэхъус!» усэм а псалъэр мыпхуэдэу къыщокIуэ: 84
ФIым хуэушауэ уи хэкур
ЛIыхъугъуэ пщащэу дыгъэлщ.
ЗэрыгурыIуэгъуэщи, мыбдежым КIуащым «лIыхъугъуэ»-м къригъэкIыр «зи лIы етыгъуэ» е «зи лIы дэкIуэгъуэ хъуа пщащэ» жыхуиIэу аращ, «къэжэпхъа», «ныбжькIэ балигъыгъуэм нэса» мыхьэнэри абы щIэлъыжу. Ар къикIыу адыгэхэм нэгъуэщI зы жыIэкIи къадокIуэкI – зи дэкIуэгъуэ хъуа, зи фэкIэ зызылъэщIа пщащэм «зи шэфэл зэщIыхьа» е «зи шэфэл къэкIуэгъуэ илъыгъуэ» хужаIэ хабзэщ.
КIуащым Iурылъа бзэ къулейр къызыпкърыщар и тхыгъэхэм ящIилъхьа мыхьэнэ куур, къигъэщIа образ екIухэр, ахэр къызэригъэлъэгъуа художественнэ Iэмалхэр аркъудейкъым, атIэ абыхэм IэкIуэлъакIуэу щигъэлэжьа инверсие синтаксисри («инверсионный синтаксис») Iуэхум къыхэлъытапхъэщ. Ар адыгэ усыгъэр зэмыса къэхъугъэти, псалъэуха ухуэкIэ занщIэм тету къэгъуэгурыкIуа лъэпкъ гупсысэкIэр инверсием тыншу теунэтIа хъуакъым, языныкъуэхэми апхуэдэ гъэпсыкIэр яфIэкъабылакъым, бзэр зэхиIуантIэу, тхыгъэм къеджэгъуей, и мыхьэнэр гурыIуэгъуей ищIу къалъытэри. Абыхэм къащхьэщыкIыу, «КIуащым ди поэтикэм щIэуэ къыхилъхьа псори лъэзыгъэкIар инверсиерщ, – итхыгъащ Нало Заур. – Ар адыгэбзэм изэгъа къудейкъым. Абы ди бзэм и синтаксисыр иудыныщIэри къигъэщIэрэщIэжащ, япэм къемызэгъыу къалъытэу щыта жыIэкIэхэр хабзэ ищIащ, ар дыдэмкIи ди бзэм и лъэкIыныгъэр игъэбэгъуащ». Налом и еплъыкIэм Къэрмокъуэ Хьэмиди арэзы техъуащ: «Инверсием и фIыгъэкIэ бзэм и къулеигъэмрэ и лъэкIыныгъэмрэ хохъуэ, абы и къуэпсхэм заукъуэдий, и лъынтхуэм лъыр нэхъ уэру щызежэ мэхъу – КIуащым и усэм щынэрылъагъущ ар», – итхыгъащ абы. Дэ дызэреплъымкIэ, БетIал хуэдэу инверсиер зыхуэгъэлэжьа
адыгэ усакIуэхэм нобэр къыздэсым къахэкIакъым. Абы папщIэ усакIуэм псалъэхэр зэблигъэувыкI къудейтэкъым, атIэ а IэмалымкIэ и тхыгъэхэм ритмикэ хьэлэмэт ящIилъхьэрт. Апхуэдэ ритмикэр сыт щыгъуи уэрэд макъамэу шэщIа мыхъуами, КхъуэIуфэ Хьэчим зэрыжиIам хуэдэуи «быркъ-шыркъ къыхэбжьахъуэртэкъым». Пэжщ, Нало Заур гу зэрылъитауэ, КIуащым и бзэр гугъут, инверсиер къызэригъэсэбэпымкIэ Маяковский Владимир и тхэкIэм пэблагъэу и усэбзэр, езы Налом и псалъэкIэ жыпIэмэ, «эмоциональнэт». Дэтхэнэ тхакIуэ, усакIуэми хуэдэу, БетIали къемыхъулIа сатырхэри, нэщIыса мыхъуа рифмэхэри иIэщ, ритмикэр щызэпыуди къыхохуэ, ауэ абы и усыгъэм «быркъ-шыркъи», «быргуэ-сыргуи» дыщрихьэлIакъым.
КхъуэIуфэм и цIэр къыщыхэдгъэщакIэ, мыбдежым нэгъуэщI зыми къытеувыIэпхъэщ. Абы зэрыхуигъэфащэмкIэ, «КIуащым и ритмэхэр абы литературэм нэхъ зыщрита зэман дыдэм гъащIэр щIиупскIэу, зэщхьэщихуу къежьа, куэдыщи дэмыкIыу дуней псор зэщIэзыубыда, и пIэм изыхуа «рок» музыкэ лIэужьыгъуэм (къыхэзыгъэщар дэращ. – Хь.Л.) генез къуэпс щэху гуэрхэмкIэ пыщIащ». АбыкIэ тегъэщIапIэ ищIри усакIуэр Германием щыщыIам «рок-джаз» макъамэ лIэужьыгъуэр зэхихынкIэ, дихьэхынкIэ хъуну щытауэ зэрыхуигъэфащэрщ. «Джаз музыкэр КIуащым и мыхьэрэму щытауэ урегъэгупсыс, – етх абы, – «ДжонитI» поэмэм а музыкэ теплъэгъуэхэм американхэм я псэукIэм щаIыгъ увыпIэр мызэ-мытIэу къызэрыхэщым – щIэнэкIагъэ хэлъу (къыхэзыгъэщар дэращ. – Хь.Л.): а зэманым абы нэгъуэщIу утепсэлъыхьыну гугъут. Зауэм и гурым макъыр, и ритмэ чэтхъар, и музыкэ къуабэбжьабэр, быргу-сыргур «ДжонитIым» «къызэрыщыIур» джаз макъамэ гуэрым къыпыхъуреикIам, «рокым» ижь къыщIихуам хуэдэщ. Мыпхуэдэ еплъыкIэм щхьэусыгъуитIкIэ арэзы дытехъуэркъым. Япэрауэ, КIуащыр «щIэнэкIагъэ хэлъу» зытетхыхьа макъамэ лIэужьыгъуэм езыр дихьэхыу щытауэ фIэщ щIыгъуейщ, езыр дэзымыхьэх макъамэ мотивхэри и усэхэм я ритмикэм лъабжьэ хуищIынкIэ Iэмал иIакъым. ЕтIуанэрауэ (нэхъыщхьэр мыращ), КхъуэIуфэм къыхигъэщ «ДжонитI» поэмэм и гъэпсыкIэ-ухуэкIэм укIэлъыплъмэ, укъыщеджэкIэ и ритмикэм ущIэдэIумэ, «быркъ-шыркърэ» «быргуэсыргуэрэ» хэлъын дэнэ къэна, абы и сатырхэр зыр зым кIэлъыпIащIэу псынэпсым хуэдэу йошкIурэх. Мис, зы щапхъэ, и IукIэр зэрыдахэм нэмыщI, образ телъыджэхэмкIи гъэнщIауэ: 85
Зыкъигъазэщ жьыбгъэм зэуи
Уэшхыр щхьэщихуащ,
Дыгъэр пшэм къыкъуэплъщ нэщхъейуи,
Фагъуэу къэнэхуащ.
Дыгъэ къухьэм пшэ сырымэу
Уафэр щIигъэнащ.
Щыблэ уари гъумэтIымэу
Куэдрэ гъынэнащ. Къэтхьа едзыгъуитIым я ритмикэр шэщIащ, сатырхэр кIэух рифмэ къулейхэмкIэ гъэпсащ. Ауэ нэхъ куууэ зыхэплъапхъэр усэ гъэпсыкIэ фащэу абы хэплъагъуэхэрщ, сыту жыпIэмэ усэм и ритмикэр къэзыгъэщIыр ар зэрытха жыпхъэрщ, нэхъ тегъэчыныхьауэ жыпIэмэ – сатырхэм я кIуэцIкIэ ударенэхэр здэув щIыпIэхэрщ, хэIэтыкIа пычыгъуэхэмрэ хэмыIэтыкIахэмрэ я зэкIэлъыхьыкIэ хабзэхэрщ. Абы и лъэныкъуэкIэ убгъэдыхьэмэ, щапхъэу къэдгъэлъэгъуа едзыгъуэхэм я гъэпсыкIэм и схемэр мыращ: – – – – – – – – – – – – – – – – – – – пир. 1-нэ пыч.*
пир. 3-нэ пыч.
пир. 3-нэ пыч.
пир. 1-нэ, 5-нэ пыч.
пир. 3-нэ пыч.
пир. 1-нэ, 5-нэ пыч.
пир. 3-нэ пыч. 86
Мыбдежым зэрыщынэрылъагъущи, дызыхэплъэ усыгъэр хорейкIэ тхащ, сатырхэм я кIуэцIкIэ ударенэхэр щIыпIэ хэхахэм (1, 3, 5, 7 пычыгъуэхэм) тоувэ, жыпхъэм и лэжьэкIэр зэщхьэщызыху пычыгъуэ лей къыхыхьэркъым е пычыгъуэ бжыгъэр иримыкъуу ритмикэр щызэпыуд, щызэхэкъутэ къэхъуркъым. Усэ сатырхэр, япэр стопаиплIу зэхэтмэ, къыкIэлъыкIуэр стопаищ хъууэ, апхуэдэ хабзэм тету зэкIэлъыхьащ.
КхъуэIуфэм «быркъ-шыркъыу» къилъытар «ДжонитI» поэмэм псалъэ къэпсэлъыгъуей куэд щызэтрихьэ и пычыгъуэхэр арауэ къыщIэкIынущ, ауэ абы щыгъуэми ритмикэр къутэркъым, усэр зэрытха жыпхъэм ныкъусаныгъэ игъуэтыркъым. Абы къидэкIуэуи гу лъытапхъэщ, хамэбзэм къыхэкIа псалъэхэм, зэм езыхэм хуэдэ хамэбзэхэр, зэми усакIуэм и анэдэлъхубзэ псалъэхэр ягуидзэурэ, Iэзэ дыдэу икIи гъэщIэгъуэну рифмэ къазэрытрищIыкIыр. Уеблэмэ языныкъуэхэм деж псалъэхэр «игъэджэгуурэ» («жонглирует» къидгъэкIыу), мыхьэнэри (семантикэр) IэщIэмыхуурэ бзэм и зэфIэкIхэр нэрылъагъу тщещI. Зи гугъу тщIым и щыхьэту поэмэм и щIыпIэ зэхуэмыдэхэм къыхэтха пычыгъуэ зыбжанэ къэтхьынщ:
КъыIухьащ порт псор ежьууэ
Новый Орлеан,
Дунеижьым къикIыжауэ
Хы кхъухь «Индиан».
Къишэжат абы Европэм
Щызэуа дзэ гуп…
Куэд пэплъахэщ икъукIэ нобэм
Къахуихьын насып…
Хамэбзэ псалъэхэр къыхыхьами, мыбдежым, ищхьэкIэ къэтхьа едзыгъуэхэми хуэдэу, ритмикэр къэзылъахъэ щыщIэныгъэ гуэр хэтлъагъуэркъым. Апхуэдэщ къыкIэлъыкIуэну щапхъэхэри: ФIамыщI портым гъущI хъар кранхэр
Уафэм худоплъей,
ФIамыщI щIыфэу, мыгъуэ къанхэр
Щолажьэр абдей.
Транспортерхэр гъущI уэрэдкIэ
Гъуахъуэхэу зэрошх,
ФIамыщI сабэр кIэ мыкIуэдкIэ
Уэшх етау къыщошх.
Инверсием бзэр зэхиIуантIэу, зэблишу къэзылъытахэм (е нобэкIэ къэзылъытэхэм) мыпхуэдэ жыIэкIэхэмрэ образ екIухэмрэ къагъэщIыныр къэгъэнауэ, абыхэм я художественнэ лъапIагъыр зыхащIэну е къагурыIуэну я творческэ къару илъу, я зэхэщIыкIми къитIасэу къыщIэкIынутэкъым. Псалъэм папщIэ, ер зи натIэ негрхэм я фэм и плъыфэри абыхэм я фэм дэкI гугъуехь мыухыжхэри зэхэшыхьа-зэхэухуэнауэ «фIамыщI щIыфэу, мыгъуэ къанхэр» жыхуиIэ инверсиеу гъэпса щIагъыбзэ куумкIэ къэпIуэтэн щхьэкIэ, дауикI, КIуащ БетIалу ущытыпхъэт. Апхуэдэуи, «гъущI уэрэдкIэ гъуахъуэу зэрышх транспортерхэр» образ хьэлэмэтщ икIи щIэщыгъуэщ. Зыми хыумыгъэгъуэщэну КIуащым и хъэтIщ, и гупсысэ зэIущэкIэщ «кIэ мыкIуэдкIэ» жыIэкIэри – «кIэ имыIэу ух имыIэу», «зэпымыууэ» мыхьэнэ зыщIилъхьар.
Нэрылъагъу зэрыхъуащи, БетIал и усыгъэ ритмикэм «рок»-ми «джаз»-ми я нэщэнэ къыхэдгъуэтакъым. Языныкъуэ щIыпIэхэм деж зи IукIэкIэ гугъусыгъуу пфIэщI псалъэхэр щызэтрихьэми, ахэр, япэрауэ, усакIуэм и щхьэзакъуэ хъэтIыр («идиостиль»-кIэ зэджэр) зыгъэнахуэхэщ, адрейхэм къахэзыгъэщхьэхукIщ, етIуанэрауэ, абыхэм къалэн щхьэпэ ягъэзащIэ – псынщIэрыпсалъэм и гъэпсыкIэм зэрыпэгъунэгъум и фIыгъэкIэ къеджэм и бзэм зрагъэужь, сатырхэм хэт макъ зэпэджэжхэм усэм и макъамэр яшэщI. А псом инверсие синтаксисыр хэтыжмэ, усыгъэр укъигъэуIэбжьу гъэщIэгъуэн дыдэ мэхъу. Мис, псалъэм папщIэ, тхыгъэ зэхуэмыдэхэм къыхэтхауэ щапхъэ зыбжанэ: ДыщэкIыу ди бжьыхьэр къэсакIэщ аргуэру,
Зэрехьэр акъужьым гъуэжь тхьэмпэхэр уэру… («ДыщэкIыу ди бжьыхьэр къэсакIэщ аргуэру…») 87
Шым пэщхъыныр игъэхъуахъуэу
Уи щхьэгъубжэм сыныблех,
Макъ имыщIуэ си гур гъуахъуэу
НысфIыпхуокIуэ, фIэхъус къуех… («Шым пэщхъыныр игъэхъуахъуэу…»)
Дунеижьым Бэтэрэзым бэр щигъэзт,
Бийм яхуэзэм щысхь зымыщIэ блэ шэрэзт. («Бэтэрэз») Уэр мыхъуам, сыбгъэ дамэншэт.
Шыуаныншэ лъахъшт, Жыг къута щIэгъэкъуэныншэт,
Шэншэу жэм шхуэл къашт…
КIуащ Б. и усыгъэр рифмэ хьэлэмэтхэмкIи къулейщ. Абы нэхъыбэрэ щигъэлэжьар кIэух рифмэ лIэужьыгъуэрщ, ауэ языныкъуэ и IэдакъэщIэкIхэр зэрыщыхьэтщи, усакIуэм IуэрыIуатэм и рифмэ ухуэкIэри IэщIыб ищIатэкъым: нэщIыса дыдэ мыхъуами, абы и кIапэлъапэ гуэрхэр усэхэмрэ поэмэхэмрэ къахощ. А Iуэхум ехьэлIауэ Нало Заур жиIам дэ арэзы дытехъуэркъым, нэхъ IупщIу къэбгъэлъагъуэмэ: «БетIал ди IуэрыIуатэм пэжыжьэщ – ар къэгъазэ имыIэу силлабо-тоникэмрэ кIэух рифмэмрэ хьэщыкъ ящIащ», – итхыгъащ
абы. Мыпхуэдэ еплъыкIэр зэрыщыуагъэр къыхэдгъэщынымкIэ илъабжьэкIэ къэтхьыну щапхъэхэм шэсыпIэ драгъэхьэ: 88
Пщэдджыжь дыгъэр уи тафэм
Дыщафэ нуркIэ щоджэгу («Къуэшхэ, фIэхъус!»)
Унэ кхъахэм зэпхив Iугъуэу
Гъуэзыр щIым къыхех («Нэху»)
ПщIантIэр, кхъэуэ, щымщ,
Щылъщ унащхьэр къефыхауэ… («Нэху»)
Унэ пхашэхэр цIывынэщ,
КIуэцIыр ятIэ лъэгущ… («Нэху»)
Хьэ пхъэрахэу, джазыр банэу
Бар жьантIащхьэм дэтщ… («ДжонитI»)
Iуащхьитхур зекIуэлIхэу щыхасэу
Хэку дахэм Марие щалъхуащ,
Гу хейкIэ зэ теплъэр еуасэу
Псэ хэтхэм нэхъ къабзэу къэхъуащ. («Шу жэрхэм я хэкум и гуащэ»)
IуэрыIуатэм и рифмэ ухуэкIэм и нэщэнэ гуэрхэр къыхэнами, КIуащ Б. и усыгъэм нэхъыбэрэ къыщигъэсэбэпар кIэух рифмэм и лIэужьыгъуэ зэхуэмыдэхэрщ – рифмэ зэгуэгъумрэ зэблэдзамрэщ. Щапхъэхэр: Рифмэ зэгуэгъукIэ тхауэ:
Дыхуейкъым топышэм хуэтпIыну сабий,
Жэщ жейхэр хэгъэщт зыщIхэр дощIыр дэ бий,
ШынэнкIэ гумащIэу къытхэткъым къикIуэт,
Жэуапыр къытхуилъхэм хуэфащэу ягъуэт. («Си макъыр мелуанхэм я макъым ещхь зыщ…»)
Рифмэ зэблэдзакIэ тхауэ:
Уэ угуфIэм, сэ си жагъуэ!
Хэхъуэ, зыкъэтIатэ,
ПхуэзыщIын щыIэнкъым дагъуэ,
Уэ пхъэлъ псор гъэбатэ. («Дагъыстан»)
КIуащым и усыгъэм жыпхъэ зэмылIэужьыгъуэхэми уащрохьэлIэ. УсакIуэм и поэмэхэр («ДжонитIымрэ» «Нэхумрэ») хорейкIэ тхащ, и усэхэм пычыгъуитIу зэхэт жыпхъэхэм (ямбымрэ хореймрэ) нэмыщI, нэхъ гугъуу къалъытэ пычыгъуищ хъу жыпхъэхэмкIэ тхахэри къахэбгъуэтэнущ, ахэр куэд дыдэ мыхъуми. Мис зы щапхъэ, амфибрахиекIэ тхауэ:
Бэчмырзэ пащIабгъуэ, народым и къан,
Уи пшынэр бзэрабзэу къыдокIыр Нартан. («ПащIэ Бэчмырзэ») – – – – – – – – 89
Къэдгъэлъэгъуа пычыгъуэри ар къызыхэтха усэр и кIыхьагъкIи амфибрахием и жыпхъэм йозагъэ. Ямбым и зы щапхъи къэтхьынщ:
ДыщэпскIэ лауэ щхъуантIэ фэхум
Щыхь нитIыр мащIэу холыдыкI,
Гу жан ищIауэ мазэ нэхум
Цыжьбанэм щIедзэ къызэрыкI. («Шу жэрхэм я хэкум и гуащэ») – – – – – – – – – – – – пир. 6-нэ пыч.
пир. 6-нэ пыч.
пир. 6-нэ пыч.
пир. 6-нэ пыч.
Къэдгъэлъэгъуа едзыгъуэр стопаиплI хъу ямбым и жыпхъэм йозагъэ, сатыр къэскIэ хэIэтыкIа, хэмыIэтыкIа пычыгъуэхэм нэмыщIкIэ, пиррихиер здэув щIыпIэхэри зэтохуэ.
Ди къэхутэныгъэм кърикIуахэр къызэщIэткъуэжмэ, КIуащ Б.
адыгэ усэм и гъэпсыкIэр зыужьыныгъэ лъагъуэщIэхэм зэрыхуиунэтIар наIуэ мэхъу. УсакIуэм лъэпкъ усыгъэр нэхъ ипэкIэ зыхуэхейуэ щыта IэмалыщIэхэмрэ гъэпсыкIэщIэрэ къызэрыхилъхьар абы и твор- чествэр зыджа критикхэми щIэныгъэлIхэми мызэ-мытIэу къыхагъэщащ. Литературэдж, критик, усакIуэ Сокъур Мусэрбий зэритхамкIэ, «Мыбы (КIуащ БетIал. – Хь.Л.) и япэ сатырхэм езыр зыщыгъуазэ щапхъэхэм я джэрпэджэжыр зыгуэркIэ къецырхъа щхьэкIэ, щIэх къигъэлъагъуэу щIидзащ ди поэзиер зыщымыгъуазэ усэ гъэпсыкIэ. ЩоджэнцIыкIумрэ КIыщокъуэмрэ я дерсхэр къилъытэурэ, БетIал икъукIэ жан ищIащ адыгэ усэм и Iэпкълъэпкъыр, щIалэгъуэм и къару мылъытэкIэ ар иузэдащ, нэгъуэщI лъэпкъхэм я усэ культурэм и налъэ куэд анэдэлъхубзэм екIуу къригъэзэгъащ, псалъэ къызэрыгуэкIхэр сатырхэм къыщигъэщIэращIэурэ, усэ къэIуэтэкIэр икъукIэ щIэщыгъуэ ищIащ». «Усэ гъэпсыкIэм и лъэныкъуэкIэ КIуащыр ЩоджэнцIыкIу Алийрэ КIыщокъуэ Алимрэ я лъагъуэм тетщ, – итхыгъащ Нало Заури. – КIуащым и тхыгъэхэм я сэбэпкIэ ди поэзием нэхъри зыщиузэщIащ силлабэ-тоникэм. КIуащым и тхыгъэхэр къулейщ ритмическэ ухуэкIэ зэмылIэужьыгъуэхэмкIэ».
КIуащ Б. лъэпкъ усэ гъэпсыкIэм хуищIа хэлъхьэныгъэр образ дахэхэмрэ егъэпщэныгъэ гъэщIэгъуэнхэмкIэ къиIуэтащ КхъуэIуфэ Хьэчим: «Абы (КIуащ БетIал. – Хь.Л.) и кхъухьыр «псы хуэмым» (адыгэ усыгъэрщ зи гугъу ищIыр. – Хь.Л.) къыщытехьам пасэрей парусникхэм е зи уэнжакъыжьым Iугъуэр кърицыцыкI пароходхэм иджырей крейсер къахэувам хуэдэт. Адрей кхъухьтетхэми поэзием и тенджыз лъагъуэхэр я гъуэгужь пэтми, щIэуэ къахыхьам псори зригъэплъыжат». АдэкIэ КхъуэIуфэм усакIуэм лъэпкъ усэ гъэпсыкIэм хилэжьыхьа дыдэр нэхъ щхьэтечауэ къыхигъэщащ: «Литературэм и «псы хуэмыр» къигъэукъубейуэ тIысыжакъым КIуащыр. «Лыгъэр иридзащ» адыгэ усэхэм я фонетикэм, синтаксисым – псалъэ щхьэхуэхэр зэпыувэурэ, жыIэгъуэ, жыIэгъуэхэр псалъэуха зэрыхъу щIыкIэм. Зэи адыгэбзэм имылъэгъуа рифмэхэр абы щIигъужри, ритмэ зэпыхьэ-зэпыкIхэр, къикъуэлъыкIрэ къибыргъукIхэр, и кIэм нэсмэ, шэщIауэ, Iэпэ дэупIэ ямыIэу, зэужьу зэпыувэжхэр, усэм Iэпкълъэпкъ хуищIащ».
еплъыкIэхэм ИщхьэкIэ къэтхьа арэзы дытехъуэу, мыри щIыдгъужынут: КIуащ БетIал и хъэтIым езы усакIуэм и дуней лъагъукIэ, гупсысэкIэ гъэщIэгъуэным и мыхъур тегъэуэжащ. Абы и IэдакъэщIэкIхэр я купщIэкIи, зэрытха фащэкIи, зэрыгъэпса синтаксискIи зыпэбгъэув, зэбгъапщэ хъун нобэр къыздэсым лъэпкъ усыгъэм дыщрихьэлIакъым. Усэхэмрэ поэмэхэмрэ лъабжьэ яхуэхъуа
Iуэхугъуэ къудейхэмкIи КIуащым и творчествэр адыгэ усыгъэм
къыхэщхьэхукIащ. Адрей усакIуэхэми хуэдэу, ар литературэм сыт хуэдэ лъэхъэни къыдекIуэкI лъапIэныгъэхэми (хэкур, лъахэр гъэлъэпIэным, лъагъуныгъэм, пейзажым, н.) лъэIэсащ, ауэ темэ щIэщыгъуэхэр къыхигъэхьэкIэрэ лъэпкъ усыгъэм и гъунапкъэхэм зригъэубгъуащ. Апхуэдэхэм языхэзщ, псалъэм папщIэ «ДжонитI» поэмэм къыщиIэт Iуэхугъуэр – цIыхухэр лъэпкъкIэ, я фэкIэ, жылагъуэм щаубыд увыпIэмкIэ зэхэгъэж зэращIыр – «расизм» жыхуаIэр. КъызэщIэкъуауэ къэбгъэлъагъуэмэ, КIуащым и усыгъэр дунейм и щIыпIэ зэхуэмыдэхэм ялъэIэсащ, хэгъэгу зэхуэмыдэхэм гукъеуэрэ бэлыхьу илъхэр сэтей къищIу. Псалъэм папщIэ, а Iуэхугъуэхэр, «ДжонитIым» нэмыщI, мыпхуэдэ тхыгъэхэм лъабжьэ яхуэхъуащ: 90 «Хьэрыпхэм я лъэщэкIэ», «Самум», «Англичанхэр», «Феллахыр мэщакIуэ», «КэбакIуэхэр», нэгъуэщI зыбжанэми.
ИщхьэкIи къызэрыхэдгъэщащи, КIуащ Б. лирикэми лиро-эпикэми щылэжьащ, и усыгъэм жанр зэмылIэужьыгъуэхэм уащрохьэлIэ. Усэхэмрэ поэмэхэмрэ нэмыщI, абы и Iэдакъэ къыщIэкIащ балладэ, кантатэ, уэрэдыпкъхэр, н.
КIуащыр усыгъэм зэрыхуэIэкIуэлъакIуэм, абы и толъкъун къэукъубейхэм къамыгъэдзыхэу, бдзэжьейм хуэдэу зэрыщесым нэгъуэщI зы щэхуи хэлът – ар усэм и зэхэлъыкIэр, гъэпсыкIэр куууэ зыджа, IуэрыIуатэр зэхуэзыхьэсыжа щIэныгъэлIт. Художественнэ тхыгъэхэм нэмыщI, щIэныгъэ статья зыбжанэ итхыгъащ – «История собирания и изучения кабардино-черкесского фольклора», «30 лет собирания и изучения кабардино-черкесского фольклора», «Стихосложение нартского эпоса», «Строение кабардинского стиха» жыхуиIэхэр. Я
псалъащхьэ къудейхэми къызэрыбжаIэщи, мы лэжьыгъэхэр лъэпкъ литературэ щIэныгъэм и зэхэублапIэм деж щытахэм, япэу гъуазэ хуэхъуахэм зэращыщым шэч хэлъкъым.
«СощIэр сэ: зыкъомым ягу срихькъым, Ауэ сэ си гъуэгум срикIуэнщ», – щитхыгъат КIуащ БетIал и усэхэм языхэзым. ГъащIэ гъуэгуанэр кIэщIу къыхущIэкIами, усакIуэм и творческэ щIэиныр гъуэгу кIэншэкIэ лъэпкъым къыдогъуэгурыкIуэ, адыгэбзэкIэ псалъэу, адыгэпсэ Iуту зы цIыху закъуэ дунейм тетыхукIи КIуащым и усыгъэр щыIэнущ, псэунущ! Людмилэ, филологие щIэныгъэхэм я кандидат 91 Усэхэр БетIал 92 СИ ХЭКУ
Си хэкууэ дыщэ губгъуэ,
Къэхъугъэм и епэр,
Кавказым щынэхъ фIыгъуэ,
Дохьэхыр птеплъэ нэр!
Лэгъупуэ из мазэгъуэр
Къыщоблэр уи щхьэщыгу,
Нарт-Санэ – хущхъуэ дэгъуэр – КъыщIож уи ЕсэнтIыгу.
Акъужьыр, алъп сэхъуауэ,
Уи ныджэм щопIейтей,
Псы Iэлхэр Iэсэ пщIауэ,
Турбинэхэр пхуагъэхъей.
Пшэ уанэу, Iуащхьэмахуэ
Плъыр сакъыу къыпщхьэщытщ,
Аузхэм щызэрахуэ
Iэщ бжыгъэр вагъуэ лъытщ.
ТеплъафIэу мывэ гъуэгухэм
Уи губгъуэр зэрахьащ,
КIыфIыгъуэр щIыпIэ дэгухэм
ДыгъэщIэм щхьэщитхъащ.
ЖьакIацэу, щхьэмыж уэрхэр,
Хы щхьэфэу, мэбырыб,
Толъкъунхэр, къыр къазэрхэр
Убзэншэу уощI IэрыпI.
Къунанхэм, пшагъуэ гуартэу,
Бгы щхъуантIэхэр яхъуэкIу,
АкъылкIэ щIыр бгъэбатэу,
Жэщ-махуэми уопэкIу. Хуэдэншэу уи шу жэрхэм
Зырачмэ, пшэм йопыдж,
Нарт лъэпкъыу уилI жыджэрхэм
ТхьэIухудхэр къагъэудж. 93 БэвыгъэкIэ си хэкум
Зыгуэр зытебгъэкIуэн!
Имызуэ зэи бжьыхьэкум
Къинакъым уи щIым гуэн!
Къыр таж утеуIуамэ,
Зэхохыр дыщэ макъ,
Аузхэм щыбэщ мрамор,
Щогъуэтыр домбеякъ.
Зэтетуэ унэ инхэм
Дэндежи зыщаIэт,
ЩолъапIэр гуфIэ блынхэм
УхуакIуэм и сурэт.
Уи цIыхухэр фIыщIэ хэлъуэ
Лэжьыгъэм гугъу дохьыф,
УэрэдкIэ зэрылъэлъуэ
ГуфIэгъуэм зэхотыф.
СщIэ псохэри щIэщыгъуэ
Щысщохъур сэ уи дей,
УзиIэщ – сымыфыгъуэ!
Уи фIэщ щIы, Къэбэрдей!
УзиIэу уэ си хэкур
Къэслъыхъуэркъым жэнэт,
IуащхьитIым я зэхуакур
Бгъуэтынкъым къызыхуэт.
Си хэкууэ дыщэ губгъуэ,
ГъащIэщIэм и епэр!
Кавказым и щIы фIыгъуэ,
Уи теплъэм IэфI ещI псэр! 94 СИ Сыт къэхъугъэм ищIа псом нэхъ дахэр,
ЖиIэу хэти сэ къызэупщIам,
Стынщ жэуап, хэдэншэу зыми: Лъахэрщ!
Хьэкъ щырехъу ар япэм зымыщIам.
Сэ слъэгъуащ зыщытхъухэу щIы пхыдзахэр – Дыщэ щIэкъухэм яхуэхъуар жэнэт,
Ауэ сэ узиIэщи си Лъахэр,
Зым жесIэнкъым зэи – нэхъыфI къызэт.
Сэ слъэгъуахэщ дыгъэм удз гъэгъахэр
Щихулауэ, щыгъуэу хамэщI куэд,
Яхуэхъуауэ лъэхъуэщ щалъхуа лъахэр,
Лъахэр кхъэ къащыхъууэ цIыху псэкIуэд.
Псэм и щIасэщ дэ ди удз гъэгъахэр,
Дыгъэ бзийри ди деж щынэхъ уэрщ,
Дуней псом хуэдэншэщ сэ си Лъахэр,
ДищIри щIыуэ щыIэм я нэхъ пшэрщ.
ЩIым и тахътэу щытхэщ дибг Iэтахэр,
Пшэплъри ди деж щынэхъ дыхьэрэнщ,
Махуэ къэскIэ зызыузэщIщ си Лъахэр,
Вагъуэхэр ди деж щынэхъ гуэрэнщ.
Мазэм зэрекъугъым ещхьуэ хьэ бэмпIахэр,
Уэ къокъугъыр ди бий кIуэдын хуейр, Ауэ абэрагъуэу щытщ си Лъахэр,
И быдагъэм щогуфIыкI дунейр. Зэман блэкIахэм я бэлыхьым
Уи тхыдэр пасэу къыдохъей,
ГъащIэфI щIэблахэм я гъуэгу кIыхьым
Уи бын текIакъым, Къэбэрдей! Еру щIасэгъууэ пщы бейгуэлхэм
ЯфIэIуэхуакъым уи пщэдей,
Нэпсей кIыфI щIэблэу уи уэркъ Iэлхэм
ЗыуагъэузэщIакъым, Къэбэрдей!
Хъаныжь, уилъ уэру зыгъэжахэр,
Куэд щIауэ уищI бэвым хуэнэпсейт;
Мылъку хей пщIэнтIэпскIэ къэблэжьахэр
ПIэщIатхъырт бийхэм, Къэбэрдей!
Шы фIалъэм щIыгур игъэгызу,
Уи хэку бий гуартэ къихьэрейт,
Ажал пшыналъэм бгыр дэзгызгыу
ПлIырт зэмыджахэр, Къэбэрдей!
Мыгъуагъэр ныбжьуэ пщхьэщытами,
Уигъэдзыхакъым плъыса лейм;
КуэдагъкIэ бийхэм уафыщIами,
УфIащ хахуагъкIэ, Къэбэрдей!
Къуэш пэж и къамэу, щышынагъуэм,
Пхуэхъуащ уэ телъхьэ Урысейр,
ГъуэгуитI пэщытым я хэдэгъуэм
Хэпхащ нэхъ захуэр, Къэбэрдей!
Лъэпкъ псом я вождыр уи уэчылуэ
Бэм дэпкъутащ уэ хабзэ Iейр,
ГъащIэфI бухуэныр уи акъылуэ
ЩIэбдзащ щхьэхуиту, Къэбэрдей!
ЛIэщIыгъуэ плIанэм гъэ мин куэдхэм
ПщIыхьар Iэрылъ щыхъуащ уи дей,
ТекIуауэ щыIэ ди зауэлIхэм
Хэтащ уи быныр, Къэбэрдей!
Уи хэхъуэныгъэм сегъэгуфIэ,
КъэкIуэн и фIыгъуэщ уи пщэдейр,
Совет щIы иным и хэку бжьыфIэ,
ЗыузэщI, гъуэгу махуэ, Къэбэрдей! 95 * * *
СфIэфIкъым, хуейми ирепсэу,
Зырыз зигу фIамыщIхэр,
Щэхууэ куэд идыгъукIэ тхъэр,
Пагэр, къинэмыщIхэр.
Мылъкум я нэхэр щипхъуау,
Зы къызыфIэмыщIхэр,
Теплъэ IэфIым щIигъэпхъуау,
ЩыкIыр, къинэмыщIхэр.
УекIуэлIэнкIэ IуэхукIэ хъуам,
Зи гур къыпхуэгъущIхэр,
Зэ нэхъыщхьэ къехъуэхъуам,
Плъакъуэр, къинэмыщIхэр.
ЩигуащIэгъуэм дэзыдзых,
Гъуэгу пхыдзар зыбзыщIхэр,
ЩхьэхуещэнкIэ зыкъизых,
Дзыбэр, къинэмыщIхэр.
Бэм я гущIэм щамыгъуэт
Къащэхун зызыщIхэр,
Гугъум зи лъэр тезыпхъуэт,
Фыгъуэр, къинэмыщIхэр.
Ауэ си псэщ зы шыбз жьейр
Гуартэ уардэ зыщIхэр,
Бэм гугъу дехькIэ мыгужьейр,
Къабзэр, къинэмыщIхэр.
Бэ IэнатIэм Iуувам,
ЕрыщагъкIэ гъущIхэр,
ФIыкIэ и цIэ къыраIуам,
ФIыщIэф, къинэмыщIхэр. 96 Сигу къэхъугъэм фIыу къыхуэкIыр
Дэпхьэхау уэ къыпхуотэдж,
Къэспщытау щIыу схузэфIэкIыр
СынокIуэж уи деж, Шэрэдж!
Си мыжурэм нэху къыпихыу
Зэпысщащ сэ хамэщI куэд,
Псыи сикIащ, лъы нэпсхэр блихыу,
ЦIыхухэм хуэхъууэ ар псэкIуэд.
А хамэпсхэм зы пхуэмыдэ!
Псом нэхъ унэхъ сфIэдэхащ.
Уи псыхъуэшхуэм япэ дыдэ
Усэ макъ щызэхэсхащ.
Махъшэ сыдж сатырщ уи Iуфэр,
Уи щIэм мывэр щызэрошх,
ЕгъэщхъуантIэр уи псым тафэр,
ТкIуэпс быутххэр уэшхыу къошх.
Пэжщ, гъатхэпэм зэзэмызэ
Нэпкъыр гуохыр, бгым уопыдж,
Къохъу дыхуейм ущыхуэмызэ,
Къэхъукъым ди гур щыпхуэдыдж.
Ауэ дищIуэ гъунапкъэншэм
Щыслъэгъуахэщ уэщхь псы куэд,
Къуэш гупыфIэуэ фыгъуэншэм
Къыпхуэсхьащ сэ и уэрэд.
Ахэр псори Iуфэ бэвкIэ
ГъащIэ дахэм допэгэф,
Бгым зыдашхэр, бгъуэнщIагъ зэвкIэ
Къолъэ – вагъуэ щIагъэнэф.
Куэд дэкIынкъым: бетон джанэ
Уи IуфитIми щыттIэгъэнщ, 97 Къару псори уэ итIанэ
Къыдэптынщи – удыгъэнщ.
IэгъуапищэкIэ къыпщIэфуэ
Колхоз губгъуэм уилъэдэнщ,
ТщIынщ дыхуеймэ, ущIэтщIэфуэ,
Уи псыр фIыкIэ тхуэбудэнщ.
Сигу къэхъугъэм фIыу къыхуэкIыр
Дэпхьэхау уэ къыпхуотэдж,
УэзгъэщIэнуэ пхузэфIэкIыр,
СынокIуэж уи деж, Шэрэдж! СИ Си гущэм гуфIэу ар къиплъащ,
Сэ «нанэ» щыжысIам;
Сэ лъапэ махуэ къыздичащ,
А гущэм сыщехам.
Школ кIуэгъуэм жьыуэ къыспежьащ,
Партэгъуи къысхуэхъуащ:
Щыгугъум дахэ къызжиIащ,
Щыуагъэм сыблишащ.
Къэралым «тэдж» къыщызжиIам,
Збгъурытуэ ныздежьащ;
УIэгъэм пIэм сыщыхилъхьам,
ЩIопщакIуэ къысхуэхъуащ.
ГушхуагъкIэ си пкъыр жан ищIат,
Езэшыр зыхэсщIакъым,
Хахуагъэр гъуэгу сэ къысхуищIат,
Сыдзыхэу сыдэхакъым.
Блиндажыр гуауэм кIыфI щищIам,
ДыгъэщIэу къыщIэпсащ;
«УокIуэд, зыкъэт» – бийм щыжиIам,
«ПцIыщ, текIуэ!» – къызжиIащ! 98
7 Заказ №2618 Бий бзаджэм дэ дыщытекIуам,
Бзэ пэжкIэ къытщытхъуащ;
Щыгъуазэт лIыгъэу дэ зетхьам,
Лъэпкъ псоми хуиIуэтащ.
Бгы инхэм фIыгъуэу щыгъэпщкIуам
И кIуапIэр къыджиIащ,
Ажал пIалъэншэу куэд зыхьам
И тIасхъэр дигъэщIащ.
УнэщIэ лъабжьэр щыхэслъхьам,
Схуэхъуащ ар чэнджэщэгъу,
Згъуэтынкъым, гъищэ сылъыхъуам,
Тхылъ хуэдэу сэ ныбжьэгъу! СИ СыщыцIыкIум псыхъуэр спаубыдынуэ
Псыхъуэгуащэ щыIэ къысфIагъэщIт,
СыхущIэкъуу сэ, абы сеплъынуэ
Псыхъуэ псор нэ тенэкIэ къэстIэщIт.
Жэщ мазэгъуэм бгыпэм сыкъытехьэм,
СызыщIишэу зы макъ гуэр зэхэсхт,
Зэныбжьэгъухэр баз дыщызэпихьэм,
Псыхъуэгуащэм кIэлъыкIуэн къыхэсхт.
Сэ а макъым сыщIыхьэн къысфIэщIуэ,
Вакъэр сщыгъыу псым сызэпрыжт,
Анэр гуIэу, псыхъуэм нэху щызгъэщуэ
Пщэдджыжьым бампIэу сыгъуэлъыжт.
«Уд» сыхъу фIэщIуэ шынэщ ди нанэжьри,
Ефэнды дыуэтхыр къысхуишат,
Си адэм къищIэщ, фIыуэ сиубэрэжьри,
Псыхъуэ кIуэн дыуэншэу щызгъэтат.
А лъэхъэнэр сигу иджы къэкIыжым,
Згъэхъэгъахэр сщохъур дыхьэшхэн, 99 100
Ауэ сэ иджыри сызэплъыжым,
Жэщ къэтын слъэкIакъым сыбгынэн.
Нэрылъагъум шыпсэр гуэзгъэкIыфми,
Пасэрейуэ макъ сэ зэхызох,
Зэзэмызэ пIэм сыгъуэлъыжыфми,
Щхьэгъубжэр, си анэр шхыдэу, фIыIузох.
Жэщыбг кIыфIым напIэр сфIызэхуишэм,
Сыжейбащхъуэу соIуэщхъур, сокIий.
Гу мызагъэм щхьэгъубжэм сыхуишэм,
КъысфIэщI теплъэм си Iэр хузоший.
Бжэр спаубыдым, гъуэгу щхьэгъубжэр сощIыр,
Гъунэгъу хадэр хьэмуэ сыубащ,
Жэщ сымыкIуэм, пIалъэ мыбж къысфIощIыр,
Вагъуэхэми гу сэ къыслъатащ.
«Сыт гухэщI, си щIалэ, уигъэIуэщхъууэ,
КъоуэлIа? – си анэм нэпс щIегъэж, – Сыт емынэ дэ унагъуэм щIэщхъууэ
КъытхуэкIуа, дэ сытыр ди гъащIэж».
Жин си пыхъуэпышэуэ цIыхубзхэм
ЯIуэтэху, си анэр мэгужьей.
СыткIэ пэж ящIэну зи гур изхэм – Мэгъуэлъыфхэр, быдэуэ мэжей.
Хущхъуэ IуэхукIэ унэр зэрызохьэ,
Iэзэ гуэр районым къырашащ,
– Сэ севгъэплъыт, – си адэр къызбгъэдохьэ,
Пшагъуэ махуэу напщIэр зэхуишащ.
– Псыхъуэ кIуэныр, – къэпсэлъащ си адэр, – Си IэзэнкIэ думпу пыпчыгъат,
Умыубэну жэщкIэ гъунэгъу хадэр,
Иджыгуэр сэ соплъым, нэхъыфIат!
– Уи бгырыпхыр хущхъуэ сэ щысхуэхъум
Игъуэр, си адэ, куэд щIауэ блэкIащ, Ди гъунэгъум я пхъур нысэ пхуэхъум,
Сыхъужынщи, псори зэфIэкIащ. УЭ ЗЭИ
Услъэгъуакъым уэ зэи Теплъэ хуиткIэ, си нитI,
Зэи сащIакъым нэпсей,
Пхуэхъуныгъэм уэ хуит.
Сэ сыхъуапсэркъым, щIэ,
ЖысIэу: фIыт сыхуэзам,
КIуэ, къысхуихуэмэ, пщIэ
ПхуэсщIыфынщ, ар мыхъуам.
Щхьэ зыхэсщIэуэ уигу
ЖэщкIэ сехьрэ гугъу?
Щхьэ сфIыхэхъуэрэ сигу,
ЩагъэлъапIэм уи гугъу?
Сыпхуэмызэм сыт сщIэн,
Сигу уэбгъэнкъым уэ, щIэ,
Уигу къызэбгъэми, щIэ – Хуейщ мы жысIэр уэ пщIэн:
ГухэлъыфI пхузигуапэщ,
Сыпхуэхъункъым зэи дэгу,
Сэ си дежкIэ насыпщ,
Дэ дытетщи зы гъуэгу. НЭПС
Узикуэд е узимащIэ – СщIэну сыхуэмей,
Ауэ уэ мы зыр зэгъащIэ:
Быдэу нэм щыжей.
Сэ сыхуейкъым уискIутыну,
МащIэ сигу къеуэху, 101 102
Хуит сыкъэщI уэ сыпхуитыну,
ГъащIэр гъуэгукIэ кIуэху.
Мыхьэнэншэу зэ уискIуткъэ – Сыпхуеин сохъуж,
ГъащIэр кIэщIми, дзищэ Iуткъэ?
Хъуну узгъуэтыж.
Сэ сыхуейкъым сигу къежэхукIэ
УискIутынуэ, щIэ.
Зэщ си гъащIэр къэзгъэщIэхукIэ
Ар щосщIэнур. ПщIэ
Уэ пхуэзмыщIу щытыгъамэ, Нэгур уэзгъэсынт,
Уэ, си нэпс, умышыугъамэ,
IэфI гум лъызгъэсынт!
ЗэрегуакIуэу, хэти щыгъуэм
И нэпс куэд щIыреж,
Гу къыслъитэмэ си «мыгъуэм»,
ЗыкъикIут абдеж. * * *
Дэ ди гъащIэр фIыгъуэ хадэщ,
Лъагъуныгъэншэу псэугъуейщ,
ЩIасэныгъэм бэр и мардэщ,
Хуэдэ игъуэ гъуэтыгъуейщ.
Пщащэ хьэлкIэ уIумпIейми,
Пэжым уи нэр къигъэплъащ.
ЗэкIэ сэркIэ умыхейми,
Угукъабзэщ – къэбгъэзэнщ.
Гъуаплъэ чэтхъау, сощIэр, пшэплъым
Гъатхэр дыщэ щищI зэгуэр
ПхуэмышыIэу укъызэплъым,
Iупхынщ, «къакIуэ» жыпIэу, бжэр. * * *
Напэр зыхъумэфым
Уэрэдыр хуаус. ПцIыкIэ цIыху пагэфым
ХуащIкъым хьэдэIус.
Нобэ пцIы уупсым,
КъыщIэщынщ пщэдей,
ГубжькIэ бдзы уи Iупсыр
Къэнэжынщ уи дей. * * *
Зэманыр IуэхукIэ зыгъэнщIыфыр
Аращ езыр зэманыр зейр,
Iуэху щIакIэ махуэм пэувыфыр
Аращ къэкIуэнур зи дунейр.
IэнатIэр фронтуэ къэзылъытэм
БыдапIэ щыIэн къимыщтэн?
И IитI къамыхьым щыукIытэм
Къэвгъуэтыт Iуэху гугъу пэпщытэн?
НэхулъэфI узыншэу укъекIамэ,
Сэбэп ухъупхъэр уигу игъэлъ;
ПлъэкI псор уи лъахэм хуумыщIамэ,
УкIытэ; жэщ хъуам, умыгъуэлъ.
УкIытэ, плъэкIыр умыщIамэ – И фIыгъуэм гъащIэм ухэнащ.
Куэдыщэ пщIауэ къыпфIэщIамэ,
УимыкIыу уи пIэм укъинащ.
Упсэу цIыхугъэм и фэеплъуэ
ЛIэужь зыухуэр гъащIэ ин,
ЩIыренэ махуэр мыужьых пшэплъуэ,
Дыинщ, мурадри иреин. 103 ТхакIуэ Елгъэр Кашиф илъэс 85-рэ ирокъу 104 Къэбэрдей-Балъкъэрым и цIыхубэ тхакIуэ Елгъэр Кашиф Мысост и къуэр Щхьэлыкъуэ къуажэм 1935 гъэм октябрым и 10-м къыщалъхуащ. Къуажэ школыр къызэриухыу, 1955 гъэм, Горький Максим и цIэр зэрихьэу Москва дэт Литературэ институтым щIотIысхьэ. Ар къиуха нэужь Къэбэрдей-Балъкъэр телестудием редактору щолажьэ. 1965-1970 гъэхэм ар «Ленин гъуэгу» (иджы «Адыгэ псалъэ») газетым и литературэ лэжьакIуэу, жэуап зыхь секретарым и дэIэпыкъуэгъуу щытащ. 1970 гъэм щегъэжьауэ 2013 гъэ пщIондэ щыIащ «Iуащхьэмахуэ» журналым и редакцэм – абы и къудамэм и унафэщIу, жэуап зыхь секретару, редактор нэхъыщхьэм и къалэнхэр игъэзащIэу.
Елгъэрым и усэхэр дунейм къыщытехьар 1955 гъэрщ. И япэ тхылъыр, «Дыгъэр къыщыщIэкIым» зыфIищар, 1958 гъэм къыдэкIащ. Абы лъандэрэ Налшыки Москваи къыщыдэкIащ къэбэрдей-шэрджэс тхыбзэм хуэIэзэ нэхъыжьыфIым и тхыгъэхэр щызэхуэхьэса тхылъу 30-м
нэблагъэ. Абыхэм ящыщщ «Гъуэгущхьиблыр щызэхэкIым», «ЩIэдзапIэ», «ГугъапIэ», «Псыгуэж», «Пщэдджыжь хьэщIэ», «Ухеймэ, улъэщщ», «Бгыхэм я жьауэ», «ЩIым и набдзэ», «Лъэужьхэр», «Песня у водопада», «В долине нарзанов», «Ночное солнце» тхылъхэр, нэгъуэщIхэри. 1988 гъэм къыдэкIащ Елгъэр Кашиф и «Щыуагъэ» романыр. Елгъэр Кашиф зэчий зиIэ, гъащIэм набдзэгубдзаплъэу, куууэ пхыплъыф усакIуэу зэрыщытым щыхьэт тохъуэ абы и IэдакъэщIэкIхэр. ГъащIэм и пэжкIэ узэщIа и усэ купщIафIэхэр топсэлъыхь гурэ псэкIэ зыхищIа Iуэхугъуэхэм. Удимыхьэхыу къанэркъым усакIуэм и бзэм, зи гугъу ищI цIыхухэр, уи нэкIэ плъагъум ещхьу, образнэу уи нэгу къызэрыщIигъэтаджэм. Кашиф и усэхэр нэхъыбэу зыхуигъэпсар ди нобэм и цIыхурщ, абы и гъащIэр, и дунейр, и гурыгъу-гурыщIэхэр, и гупсысэхэр аращ. Апхуэдэуи и усыгъэм къыхощ ди зэманым и нэщэнэхэр, цIыхум и гум, и псэм щыщIэхэр. Елгъэрыр зэдзэкIын Iуэхуми хуэIэкIуэлъакIуэщ. Абы адыгэбзэм къригъэзэгъащ нэгъуэщI лъэпкъ тхакIуэхэм, усакIуэхэм я Iэдакъэ къыщIэкIа тхыгъэ куэд. Ахэр газетхэм, журналхэм къытехуащ, тхылъ щхьэхуэуи къыдэкIащ. Аращ КъурIэн лъапIэмрэ Мухьэмэд бегъымбарым и гъащIэм, и IуэхущIафэхэм ятеухуа тхылъымрэ адыгэбзэкIэ зэзыдзэкIари. Езы Елгъэрым и IэдакъэщIэкIхэри нэгъуэщI лъэпкъ тхакIуэхэм я деж гулъытэншэ щыхъуакъым. Абы и усыгъэ куэд бзэ зыбжанэкIэ зэрадзэкIауэ къыдэкIащ.
Ди литературэм, журналистикэм, культурэм щиIэ фIыщIэм папщIэ Елгъэр Кашиф къыфIащащ «Къэбэрдей-Балъкъэрым культурэмкIэ щIыхь зиIэ и лэжьакIуэ», «КъБР-м и цIыхубэ тхакIуэ» цIэ лъапIэхэр. «Лъэпкъхэм я зэныбжьэгъугъэ» орденыр, медалхэр, щIыхь тхылъхэр мызэ-мытIэу къратащ. 105 106
Елгъэр Кашиф хужаIахэм щыщ пычыгъуэхэр ГъащIэм и гугъуехьхэр зыгъэв, зи фэм Iэджэ дэкI, зи гум нэхъыбэж дэхуа цIыху цIыкIум и дуней Iыхьэмрэ и гъащIэ IэнатIэмрэ –
аращ Кашиф и тхыгъэхэм я нэхъыбапIэм я купщIэр. Зи фэм куэд дэзыгъэхуа, зи псэр дахэ, сыт и лъэныкъуэкIи узытхьэкъу цIыху цIыкIум и дунеймрэ и гурыгъу-гурыщIэхэмрэ къэгъэлъэгъуэным
егъэлеяуэ хуэшэрыуэщ Кашиф и къалэмыр. Ди литературэр къапщтэмэ, Кашиф абыкIэ пэхъунур зырызыххэщ, а зырызми щапхъэ зытрах, гъуазэ яхуэхъу тхакIуэщ Кашиф. Апхуэдэущ ар псоми зэрытцIыхур – тхакIуэхэми щIэджыкIакIуэхэми: и тхыгъэхэмкIи, и цIыхугъэкIи, и дуней тетыкIэкIи ди щапхъэщ, ди шу пашэщ.
Тхыгъэ мащIэ къыщIэкIакъым Кашиф и Iэдакъэм – уси, расскази, повести, романи. Абыхэм ящыщ зыи лъэужьыншэ хъуакъым, ди литературэр зыгъэбжьыфIэ, абы лъэбакъуэщIэ езыгъэча, и пщIэр лъагэ зыдэхъуа тхыгъэ купщIафIэщ ахэр, иужьрей зэман зэрыхьзэрийм къелауэ, куэдым укъыхуагъэушрэ уи гупсысэр зэхэзехуэн ящIыфу. Уи тхыгъэр апхуэдэ къарурэ гуащIэкIэ умыузэдыфынумэ, къалэм къыщIэпщтэн щыIэкъым. ТхакIуэм и пщэ апхуэдэ къалэн къызэрыдэхуэр куууэ зыхэзыщIэхэм ящыщщ Елгъэрыр. ГъащIэм и уэрыпIэ дыдэм къыщыщIимыгъэлъауэ зы псалъэмакъи къиIэтыркъым Кашиф – ар иреусэ е ирерассказ. Аращ, дауи, тхакIуэм и Iэдакъэ къыщIэкI тхыгъэр псэ быдэ, гукъинэж щIэхъур, абы цIыхур щIитхьэкъур.
ТхакIуэм и гупсысэр цIыхум IупщI щыхъун щхьэкIэ, псалъэм мыхьэнэуэ иIэм щыгъуазэщ псори. Уи псалъэр мыжанмэ, гупсысэм я нэхъ куури фагъуэ пфIэхъунурэ цIыхум узэхищIыкIынукъым. Адыгэбзэр зэрыкъулейр, гупсысэм я нэхъ куур къызэрырипIуэтэфынур нэрылъагъу тщищIащ Кашиф – псалъэ жанкIэ, гущIэлъапсэм нэIус
адыгэбзэ гъэхуакIэ. Аркъудейри ирикъунщ Кашиф ди литературэм и пащхьэм щиIэ фIыщIэр зэрыиныр къыбгурыIуэн папщIэ. Хьэмид Елгъэр Кашиф и усэ «Лу шыдыгум икIуэдащ» зыфIищар, сыщымыуэмэ, япэу дунейм къытехьа и тхыгъэщ. Лэжьыгъэр зищIысыр псалъэ къудейкIэ мыхъуу, зи фэкIэ зыхэзыщIа, гъащIэм и гупэри и шындэбзийри фIыуэ зыщIэ щIалэм и тхыгъэр къызэрытрадзэххэу жылэ псом щызэлъащIысат, ягу иримыхьын, лэжьыгъэм зыщIезыгъэх гуэр
ялъагъумэ, «колхоз-молхоз не ходи, только пщафIэ и сиди» жаIэу, мыр Кашиф и IэдакъэщIэкI нэхъыфI дыдэхэм ящымыщми, цIыхур и гуащIэ щымысхьу лэжьэн, бэм ифI зыхэлъ Iуэхум щIэбэнын зэрыхуейм ехьэлIауэ усакIуэм и гъуэгупэ псалъэу къыщIэкIащ икIи иужькIи и тхыгъэхэм я нэхъыбапIэм а гупсысэр я джэлэс хъуащ.
«Лу шыдыгум икIуэдащ» усэмкIэ мылажьэхэм, зыщIезыгъэххэм ар зэращIэнакIэр ауэ сытми къэхъуа Iуэхукъым. Сыту жыпIэмэ, Кашиф IэгъэтIылъыпIэ имыIэ жыхуаIэм ещхьу мэлажьэ, «махуэ къэс зы сатыр нэхъ мыхъуми тхын» жыхуаIэ хабзэм тету. Си фIэщ хъуркъым абы хуэдэу зэпыу имыIэу лажьэ куэд ди литераторхэм яхэту. Ноби, тхылъ къыдэгъэкIыныр гугъу щыхъуа зэманми, зэрысщIэмкIи, ар матхэ, матхэ.
Елгъэр Кашиф адыгэ литературэм хуищIа хэлъхьэныгъэр инщ. Ар нобэрей ди тхакIуэ нэхъ пажэхэм, IэкIуэлъакIуэхэм, щIэджыкIакIуэхэм фIыуэ ялъагъухэм ящыщ зыщ. Ауэ абы адыгэ журналистикэми хэлъхьэныгъэшхуэ хуещI, а Iуэхум нэхъ мащIэрэ и гугъу ящI пэтми. Кашиф «Ленин гъуэгум» щыщылэжьа зэманым газетым и бзэм зегъэузэщIыным ар хуабжьу егугъуащ, зы жыпхъэм къигъэжыкIам ещхь, къарыкIыр къыбгурымыIуэу къыдэкIыгъуэ къэс напэкIуэцIхэм щызэбгрыпхъа жыIэгъуэхэм, псалъэ зэрыIыгъхэм ебэнащ.
Кашиф и публицист тхыгъэхэм ди нобэм и Iуэхугъуэ зэIумыбзхэр щызэпкърех, абы и очеркхэр дызэсэжахэм емыщхьу, художественнэ очерк нэсхэщ.
ТхакIуэ щIалэхэм гъуэгу етыныр къалэн лъапIэу Кашиф къызэрилъытэм и щыхьэтщ ар ныбжьыщIэхэм зэрадэлажьэр. Абы и чэнджэщхэр сэбэп зыхуэхъуа, фIыщIэ къыхуэзыщI куэд езыхэр балигъ хъуауэ литературэм холIыфIыхь. Сэ зэи зыщызгъэгъупщэркъым си рассказым хэплъэу, сымыщIэххэу газетым трыригъэдзауэ зэрыщытар. Апхуэдэу абы зызыщIигъэкъуар куэд мэхъу.
Мыбыи сытепсэлъыхьмэ, си гуапэт. Кашиф къызыхэкIа унагъуэр Щхьэлыкъуэ нэхъ пщIэ, нэмыс щызиIахэм ящыщщ. Абы и адэ Мысост фIыуэ зымылъэгъуа ди къуажи уеблэмэ Кэнжэ, Шэджэм жылагъуэхэми дэсагъэнкъым. ЛэжьакIуэжьу, цIыху щабэрэ гуапэу, лIыжь Iущрэ чэнджэщ щхьэпэкIэ жумарту ар жылэм ягу къинащ. Абы и къуэхэри – Хьэчими Кашифи – я адэм ещхь хъужащ. Нобэ зи гугъу тщIыр Кашифщи, щхьэлыкъуэдэсхэм ар фIыуэ ялъагъу жыпIэныр мащIэ сфIощI, апхуэдизу пщIэ, нэмыс, щIыхь къыхуащIри. Езыри жылэм папщIэ и щхьэфэр лъэгущIыхь ищIынущ жыхуаIэм хуэдэщ: гуфIэгъуэ зиIэм деIэт, зи пщIантIэ нэщхъеягъуэ дэлъым дощыгъуэ.
Си гуапэщ Кашиф и гуащIэ мыкIуэщIу, и узыншагъэм хэмыщIу илъэс куэдкIэ иджыри ди япэ итыну. Борис

И Дэ ди тхакIуэ Iэпкълъэпкъыр жэпхъа щIыкIэтэкъым, литературэм и Iуфэлъафэм къыщыдагъэкIухьмэ, дыгуфIэу арат, Елгъэр Кашиф тхылъ зыбжанэ къыдигъэкIарэ ахэр зэIэпах-зэIэпатхъыу зэIущIэхэм ирагъэблагъэ усакIуэ цIэрыIуэ щыхъуам щыгъуэ.
Дэтхэнэ усакIуэми тхакIуэми щхьэж езым и литературэ нэпкъыжьэ иIэжу къыщIэкIынщ. Кашиф и тхыгъэ нэхъ пасэхэм ятыболъагъуэ сабиигъуэ гурыфIыгъуэншэм къытрина апхуэдэ нэпкъыжьэ. Пасэу анэншэ хъуа, анэнэпIэсищ зыгъэунэхуа усакIуэ щIалэм дежкIэ сабиигъуэр гурыфIыгъуэншэ дыдэу щытащ, пэж дыдэу. И гум фIэIэфIу къэкIыжын щIагъуэ къыхуигъэнакъым сабиигъуэм Кашиф. 107 108
Ауэ сабиигъуэ насыпыншэр триуIэфIэж щIыкIэу, Тхьэм Кашиф тыгъэ къыхуищIащ жьыщхьэ махуэ хъуэпсэгъуэ. ЗэкъуэшитIрэ дзитI зыIут къамэрэ жыхуаIэм ещхьу щIалитI иIэщи, я дуней тетыкIэкIи, я псэукIэкIи хъуэпсэгъуэхэщ. И къуэрылъхухэр гугъэгуфIэ-псэгъэгуфIэ защIэщи, адэшхуэ-анэшхуэм къопщIэпщIэкIхэр. И щхьэгъусэ Зоещи, Кашиф и зы шэджагъуашхэ блигъэкIамэ, гузавэрэ къыкIэлъыгумащIэу и нэIэ тет зэпытщ. Борис

ЗИ ЗИ IЭНЭ
Елгъэр Кашиф и зы тхыгъэ мыин дыдэ, нэхъ щхьэтечу жысIэнщи, «Пшагъуэм игъэпщкIу удхэр» зыфIища рассказым, тIэкIу сытепсэлъыхьынт.
Ар щитха зэманым сыщыгъуазэкъым, ауэ зытетар 1995 гъэм къыдэкIа «Iуащхьэмахуэ» журналым и етIуанэ номерырщ. РассказкIэ сфIэпIащэIуэу, повесткIэ сфIэмащIэIуэу, фIищари мыгурыIуэгъуэ дыдэу къызэрысфIэщIам щхьэкIэ, «мыбы къыхиIуа гуэрыр сыт», жысIэу тIэкIуи сыхуэшхыдэ щIыкIэу сыхэджыхьурэ, къызэзгъэдзэкIа тхыгъэм и пэм къыщIэздзэжын хуей хъуащ.
Дауи, къыхэзджыкIа тIэкIум сызрашэлIат, сыдахьэхат. Кашиф итха псом мыр ящхьэуи, телъыджэрэ хуэди щымыIэжу жысIэркъым. Ауэ абы аргуэру зэ си фIэщ ищIащ тхакIуэр гъащIэм нэ жанкIэ зэрыхэплъэр, ди зэман цIэнтхъуэрыгъуэм дэджалэу псэм япэ ирагъэщ напэр зыфIэкIуэда цIыхухэр дунейм тез зэрыхъуам зэрытегузэвыхьыр.
Зыми гу зылъимыта Iуэху щIэщыгъуэкъым Кашиф и рассказым къыщиIэтыр. Уеблэмэ ягъэукъуея жыхуэтIэм хуэдэщ. Ауэ тхакIуэм литературэм и Iэмал шэрыуэхэмкIэ зэпкърихыу ди пащхьэм кърилъхьа темэжьыр щIэщыгъуэ тщищIри, ди фэщи ищIащ. Ди цIыху гъащIэ тIэкIум хэлъ хьэзабышхуэр, цIыхупсэм игъэв бэлыхьым и инагъыр, нэхъ къабзэ дыдэу щытын хуей напэм етпэсыфыр гум щIыхьэу, пэжагъ хэлъу щыдигъэлъэгъуа Кашиф и рассказыр къеджэ псоми зыхащIэну къысфIощI.
И ныбжьыр илъэс 80 хъуащ жытIэу нобэ Елгъэр Кашиф щIэдгъэлъапIэр, дауи, зэрытхакIуэрщ. Ауэ си дежкIэ ар тхакIуэ къудейкъым. Кашиф сэрэ куэд щIауэ дызэроцIыху, дызэдэлэжьащ, дызэныбжьэгъущ, ди гупсысэ зэтохуэ, ди дзыхь зыдогъэз. Ар псэлъэгъу губзыгъэщ, чэнджэщэгъу щхьэпэщ, нэ къабзэкIэ дунейм теплъэф, илъагъур акъыл жанкIэ зэзыгъэзэхуэф цIыхущ. Бгым щIэгъэкъуауэ щымытами, Кашиф гъащIэ тынш иIакъым. Ар ящыщщ зи сабиигъуэр зауэм хиубыда, абы кърикIуа гугъуехьхэр нэхъыбэу зыгъэва ныбжьыщIэхэм.
Ди гупэ зэхуэгъэзауэ, зы пэш дыщIэсу редакцэм дыщызэдэлэжьащ Елгъэрым сэрэ. Ар сытым щыгъуи ящыщащ лэжьыгъэм хьэлэлу, ныбжьэгъухэм гу пцIанэу ябгъэдэт, пэжыр зи нэрыгъ журналистхэм.
Жыжьэ плъэф тхакIуэщ Кашиф. Абы щыхьэт тепщIэ хъунущ иужьрей илъэсхэм иригъэкIуэкI лэжьыгъэ щхьэпэхэр. Апхуэдэщ Мухьэмэд бегъымбарым теухуа тхылъышхуэр абы адыгэбзэкIэ хъарзынэу зэридзэкIыу езыр щылэжьа «Iуащхьэмахуэ» журналым къызэрытри- гъэдзар, иужькIэ тхылъ щхьэхуэу къызэрыдигъэкIыжар. А лэжьыгъэ гугъум Кашиф къаруушхуэ тригъэкIуэдащ, хъарзынэуи ехъулIащ. Абы игъэгушхуауэ, Iуэхум нэхъри хуэIэижь хъуауэ Елгъэрым нэхъ къалэн иныж къищтащ – абы адыгэбзэкIэ зэридзэкIащ КъурIэныр. Сэ сыщыгъуазэщ Кашиф абы къаруушхуэ зэрырихьэлIам, гугъуехь ини зэрыдишэчам.
Елгъэрыр зи гум илъыр зи бзэгупэм пылъу, зи Iэгур зи Iэнэу псэу цIыху хьэлэлщ. Адыгагъэ зыхэлъ, адыгэпсэ зыхэт, и лъэпкъым и фIым щыгуфIыкI, и гуауэм игъэдзыхэ а цIыху щыпкъэр зэрытхакIуэ, журналист Iэзэм къыдэкIуэу, губзыгъэу дунейм тет, щапхъэ зытрах щхьэгъусэщ, адэщ икIи адэшхуэщ. ТхакIуэм и лэжьыгъэ гугъум щхьэгъусэм къалэн гуэр щимыгъэзащIэу жыпIэ хъунукъым. Къэбэрдей-Балъкъэрым щынэхъ ин республикэ библиотекэшхуэм илъэс куэдкIэ щылэжьа Зое щхьэгъусэ къудейкъым Кашиф дежкIэ, атIэ дэIэпыкъуэгъушхуэщ. АтIэ, Елгъэр и къуэу ди къуэшыфI Кашиф, лIыжь ухъуауэ тхьэ щумыIуэу мы сэ бжесIэм къыщIэдэIу. Уэ бгъэщIагъуэ илъэс 80-м дэри дебакъуэри, илъэс зытхухи дэкIыжащ. Ауэ къэхъуаишхуи щыIэ хуэдэкъым. Жьы ухъу щхьэкIэ умыгужьей. Аращ насып жыхуаIэжыр – уопсэу. Ауэ сэ фIыуэ узоцIыху, Кашиф, икIи си фIэщ хъуркъым зэи жьы ухъуну. Зи, сщIэркъым, уэзгъэкIуркъым. Уи илъэс бжыгъэм хэхъуэрэ уи узыншагъэм хэмыщIу, уи къалэмыпэр зэрыжану куэдрэ упсэу.
Сщыгъупщэрти, уи тхылъ нэхъыфI дыдэр щыптхынур дяпэкIэщ, Кашиф. УщыщIалэм деж сыт птхыми къезэгъ щхьэкIэ, тIорысэ ухъуа иужь къомыкIужхэри гъунэжщ. Шыныбэпхыр щIэкъузэ, ныбжьэгъу! Мухьэмэд
2015 109 Лъэпкъ усыгъэм, гъуазджэм игъащIэми «къихутэ» Iуэхугъуэхэм – гъащIэм, лъагъуныгъэм, ажалым, лIыгъэм – ятеухуа тхыгъэхэр ебэкI хъуащ. Иджы абы къыхохьэ гъащIэм и къежьапIэм, дызыпIа щIым и къару мыкIуэщIыжым, дунеишхуэм ятеухуахэр. ГъащIэ мытыншри, фIы зыщIэм ехъуэпсэнри, Iуэху цIыкIуфэкIухэм къыхэкIауэ нэхъыщхьэм пэгъунэгъу зыхуэщIынри – а псори ди лъэпкъ усыгъэм хэлъщ, ар зэпIэзэрыт, Iущыгъэр зэбэкI хъуну, и дамэр нэхъри жыну ущегъэгугъ. А дамэм щIэтхэм ящыщ зыщ Елгъэр Кашиф. Мусэрбий
1985 ЩIыр къызэпхызыуда псынэр зэуэ жабзэркъым. Пшахъуэри, ятIэри, кIэрыхубжьэрыхури здехь, лъэпощхьэпохэр къызэринэкIыу псышхуэм зэрыхэлъэдэну лъагъуэр хишыху. Абы ещхьщ Елгъэр Кашиф и усэхэр: абыхэм хэкIащ гъуабжафэ къытезыгъауэу, зыгуэрхэм зэрыдежьууэ хэлъар. Кашиф и тхыгъэхэр къаруущIэу къыхохьэ адыгэ
усыгъэм. Ар сытым темытхыхьми, и гулъытэм щIэмыкIыр цIыхурщ – гъащIэр зыухуэрщ, фIым хуэлажьэрщ. Iэдэм
1985 И Пришвин зэгуэр жиIэгъащ: «Псори усакIуэу къалъху, ауэ апхуэдэ хъур мащIэщ. Куэдым яхузэфIэкIыркъым шымыгъасэм ибг зрадзу ягъэсэну». Елгъэр Кашиф хузэфIэкIащ адыгэш Iэлыр игъэIэсэн. Абы и псалъэм и купщIэр кIуэ пэтми нэхъ куу мэхъу, усыгъэ нэсым и нэщэнэу, гъащIэшхуэ зэраIэнур нэрылъагъущ. Анатолий
2000 ТхакIуэр зытетхыхь лIыхъужьым езыри ещхьу жаIэ. Пэж хэлъщ абы. Сыт хуэдиз цIыхугъэ, гуапагъэ ядэплъагъурэ Кашиф и лIыхъужьхэм. Псалъэм папщIэ, апхуэдэщ «Лъэужьхэр» зыфIища повестыр. Абы
укъеджэу тхылъыр бгъэтIылъыжа нэужь, узэгупсысыр зыщ: сыту фIы мы дунейм апхуэдэ цIыхухэр зэрытетыр. Хьэмыщэ
1995 110 Елгъэр Кашиф адыгэ усакIуэ цIэрыIуэщ. Ауэ, и къуэш нэхъыжь КIыщокъуэ Алим и щапхъэм тету, иужьрей илъэсхэм прозаик Iэзэуи зыкъигъэлъэгъуащ: абы и тхылъхэр мызэ-мытIэу къыщыдэкIащ «Советский писатель», «Молодая гвардия», «Детгиз», «Советская Россия», «Современник» тхылъ тедзапIэхэм.
Псалъэм папщIэ, «Лъэужьхэр» повестым хэт Бэтмырзэ, империалист, граждан зауэм хэтар, колхозхэр къызэзыгъэпэщахэм ящыщщ. Абы игу къегъэкIыж къэхъукъащIэ инхэмкIэ гъэнщIауэ щыта и гъащIэр. А псор къыздиIуэтэжым, лIыхъужьым уи нэгум къыщIегъэувэ Совет къэралыгъуэр зэрызэфIэува щIыкIэр. А щIыкIэм тету Елгъэрым къиIуатэр егъэнщI гъащIэм и пэжыпIэмкIэ, и лIыхъужьхэм я Iуэху пыухыкIахэмкIэ. Кашиф къиIуатэм нэщхъеягъуэкъым ебэкIыр, атIэ зэпIэзэрыту, лъэныкъуэмкIэ щыту къыхэплъэрэ илъагъур итхыжым
хуэдэу, пэжыр къегъэлъагъуэ. Александр
1995 ЦIыхум и гукъыдэжым, уеблэмэ дэрэжэгъуэшхуэ хэлъым Елгъэрым апхуэдизкIэ къэIуэтэкIэ щабэ къыхуегъуэтри, умыгъэщIэгъуэн плъэкIыркъым. УсакIуэм и тхыгъэм къобэкI романтизмэр, хъуэпсапIэм епха гупсысэ нэхухэр. Абы къызыфIигъэщIхэм жыжьэм и хъарпшэрми лъагэм и кIэхутхьэхуми ухагъаплъэ. А жыжьэм ауэ сытми и нэр щыплъызкъым, атIэ «усэщIэрэ вагъуэщIэрэ» къыщегъуэт. УсакIуэм творчествэр бзэншэ щэхуу, къарууэщ къызэрилъытэр икIи игукIи и псэкIи езыр абы епхащ. Къазбэч
2012 И Елгъэр Кашиф къэбэрдей литературэм зи цIэр щыIуа цIыхущ. Ар усакIуэщ, прозэрытхщ, зэдзэкIакIуэщ. 1955 гъэм, Горький Максим и цIэр зезыхьэ Литературнэ институтым щIэсу, къытрадзэн щIадзауэ щытащ абы и япэ усэхэр. 1960 гъэм адэжь щIыналъэм къэкIуэжу лэжьэн зэрыщIидзэрэ, Кашиф и къарури, и гуащIэри трегъэкIуадэ псэуныгъэм и мыхьэнэр, цIыхум гъащIэм щиубыд увыпIэр, абы и зэфIэкIыр къихутэным. И къалэмым къыщIэкI тхыгъэхэмкIэ ар цIыхухэм ядогуашэ. Езыр зыхэпсэукIа зэманыр тынш дыдэу зэрыщымытар къигъэлъэгъуэным, цIыхупсэми цIыхубэ гъащIэми щекIуэкI зэхъуэкIыныгъэхэм бгъэдыхьэкIэ узыншэ зэрыхуейм гулъытэр хуиунэтIыным елIалIэ зэпытущ Елгъэрыр зэрытхэр. Ар уи фIэщ ящI и IэдакъэщIэкIхэм яхуищIа псалъащхьэхэми: «ЩIэдзапIэ» (1964), «Сабиигъуэм и дыгъэ» (1966), «Мэз бгъуэщIым» (1969), «Подумаешь, дождь» (1969), «Пщэдджыжь хьэщIэ» (1973), «Щыуагъэ» (1988), «Лъагъуныгъэм и бзэ» (1999), къинэмыщIхэр.
Дызэрыт илъэсым Елгъэр Кашиф и ныбжьыр илъэс 85-рэ ирокъу, ауэ гъэ блэкIахэм тхакIуэ Iэзэм и къалэмыпэр нэхъ жан ящIа фIэкIа, ягъэбгъунлъакъым. Абы къыхэхъуащ ныбжьым къыздихь Iущыгъэр, щIэныгъэр, Iэзагъыр.
Илъэс блэкIам ди тедзапIэм къыщыдэкIащ «Си псэм и щIасэу си лъэпкъ мащIэ» («Мой малый род, любезный сердцу») тхылъыр. Ар урысыбзэкIэ зэридзэкIащ Мэремкъул Ларисэ. ЗыкIэ куууэ, гугъэзагъэу, гунэсу тетхыхьащ Кашиф къызыхэкIа лъэпкъми, щхьэхуимыту уетхьэкъу и хъыбар къэIуэтэкIэм.
Котляровхэ ди тхылъ тедзапIэм иджыблагъэ аргуэру къыщыдэкIащ къэбэрдей литературэм и жьантIэдэс Елгъэр Кашиф и лэжьыгъэщIэ: «Си гъуэгуанэхэр, е ЗекIуэ и вакъэ лажьэркъым». Тхылъым фIища цIэм адыгэ псалъэжь цIэрыIуэр лъабжьэ хуэхъуащ. Гъуэгу теувам IэнэщIу, къуентхъыншэу къызэримыгъэзэжырщ абы и мыхьэнэр. Илъэс блыщIым щIигъуащ Елгъэр Кашиф журналистикэм зэрыхэтрэ. Гъуэгуанэ Iэджэ тетащ, цIыху куэд зригъэцIыхуащ. Абыхэм я псэукIэмрэ я дуней тетыкIэмрэщ Кашиф и «къуентхъыр», тхылъыщIэм и напэкIуэцIхэм ихуахэр. Виктор 111 Усэхэр Кашиф 112 СыкъыщIэкIмэ сэ нэмэзым,
Дунейм дамэр дрешей,
Iупсыр бдзамэ, щIым нэмысу
Дэтщ ди пщIантIэм щIыIэ уейр.
Нэр щоджылри апхуэдизкIэ,
Дунеишхуэм уеIусам,
ЕщI IэпащIэ, си гур къаскIэу
Хузохь напэм уэс къесар. Сыт хуэдэбзэ пхуэIэрыхуэр?
КъызжепIэнур сыт уэрэд?
Къытенауэ хьэщIэ щIыхуэ Сэ си лъэпкъыр къимыкIуэт.
Хьэзырщ уэркIэ си хьэщIэщыр,
Сыпхуэхъунмэ уэ бысым.
ХьэщIэныши пхуэзукIынщи,
Щхьэр къутэнри плъызгъэсынщ.
Иримыхьмэ уигу ди хабзэр,
Сэ къызэх уэ пунэлат.
Адыгэпсэр уэсу къабзэщ,
СогъэпцI, бгъуэтми нэхъ жумарт.
НыпхузощIри уэсым щхьэщэ,
Сэлам щосхкIэ – уилъщ си Iэгу.
Нысхуеблагъи, пщэдджыжь хьэщIэ,
Схуэгъэдахэт си Iэнэгу.
Сыт хуэдэбзэ пхуэIэрыхуэр?
КъызжепIэнур сыт уэрэд?
Къытенауэ хьэщIэ щIыхуэ
Сэ си лъэпкъыр къимыкIуэт. ЩIЫМ И ЩымыджэмыпцIэу дунеишхуэр,
ЩызэпцIагъащIэм щыгъуи щIыр,
ЩIадзат гум дыхьэу псэр зыхьэхум
ЦIыхубз дахагъэр егъэпщэн.
Iэблэр хишием, жэщ мазэхэр
Махуэм и фэгъуу егъэнэху –
ЖаIэу, уэрэдхэм щагъэдахэрт
Ди джэгуакIуэжьхэм Iэдииху.
Набдзэ зытелъым я нэхъ дахэу
Езым и щIасэр зыфIэмыщI
Хэтакъым зылI дунейм тетахэм
ИкIи хэтыну къысфIэмыщI.
Абы и нитIырщ дыгъэ-мазэу
ЗыдэщIэращIэр ди дунейр.
ЦIыхубзхэ, пэжщ щIым фринабдзэр –
Фэрыншэм, щIыгур хъунт фейцей.
Фэр мыхъугъамэ, лIыгъэ щIапIэ
Дэнэ къикIынт лIыр щIиувэн?
Фэр мыхъугъамэ, лIым и напIэр
ИIэту ар хэт хуэгуфIэнт?
Фэр мыхъугъамэ, зы усакIуи
УэрэджыIакIуи щымыIэнт.
Фэр мыхъугъамэ, дунейр бзагуэт –
Зы гухэлъ псалъи жимыIэнт. Дэтхьеймэ, гъущIэу, къетхьэхыжмэ,
ЩIытэ ди гугъэу, IукIыу псэр,
Ди IэплIэ ису къетхьэкIыну
ЦIыхубзхэм ялъагъупхъэт зэ. ДаIурыткIапщIэу ахэм, я псэр ДжэдыкIэ пцIапцIэу тхъумэн хуейщ.
ЦIыхубзхэ, пэжщ щIым фринабдзэр –
Фэрыншэм, щIыгур хъунт фейцей. 113 114 * * *
Дунейм щифIыгъуэм зи жьы хъугъуэр
Техуахэм сэри хъуащ сащыщ.
Мис иджыщ, жысIэу сыщигугъэ
Дыдэм
Си гъуэгум зеуплIэнщ.
СыщищIалэгъуэу батэкъутэр
Згъэшын мурадыр щызиIам,
ЩымыIэжами цIыху дэпхъуэтыр,
ХьэIупс ящIынт пэж жызыIар.
Арати, ди кIэм дыщыщтэжу,
ЩымыIэу щIагъуэу хэпIэнкIыкI,
Дышынэу тчын лъэбакъуэ пхэнжу,
Щэху цIыкIуу гъащIэм дыдекIуэкIт.
Ар уигу темыхуэу,
Е улIыну,
Е сылIэнщ жыпIэу мурад пщIам,
Делэщ дохутырхэр къуагъэплъынти,
Уи Iыхьэт ахэм къыпфIащар.
Абы и ужькIэ, сыт хуэдэфэ
Къуаплъу щытами,
Ухъут нэгъуэщI:
ПщIыгъуа нэгъуни бдешхэ-бдефэу,
УлIт, зыгъэхъужи уэ я фIэщ.
Уеблэм: «Апхуэдэу зэрыхъунур
ПщIэнт», – жаIэу Iэджи ежьэжынт.
АтIэ хуейр хэтыт унэхъуну – Гу бампIэр кIуэцIкIэ дгъэвыжынт.
Иджы еплъ къэхъум – Си щIалэгъуэм
ПфIэщIынщ щыIауэ нэгъуэщI парт:
СампIэимыхьэу абы щыгъуэ
Щытахэрщ нобэ лIыхъужь хъуар.
8 Заказ №2618 ПцIыр сыткIэ щхьэпэ,
Ноби ахэм
Тхьэм сехъуэпсэну имыух – ГъащIэфI къилъыхъуэурэ
Зи лъахэр Зыбгынэр сэркIэ ар мыцIыху.
ЗэрыжысIащи,
Зыщ сигу къеуэр:
Дунейм щифIыгъуэм дыхъуащ жьы.
Ди напэр къабзэу,
Ди псэр хейуэ
Тхьэм дгъуэтыжын ищI иджы щIыр. ХЫ СлIожь, си гум илъыр къэпщIауэ
УщIэпэбжьауэр ара?
ПлъэкI къыумыгъанэ зикI – къауэ,
Хы ФIыцIэжь, зи жьэр ущIа!
Укъолъыр уэ, хьэжь епхауэ,
Уи толъкъуныдзэхэр къысхуолъ.
Сыноплъ сэ си лъыр къэплъауэ,
Хы ФIыцIэ, си гур пхуохъу Iэл.
ПщIэжрэ, си лъэпкъым зэгуэрым
Уэ хьэдрыхэ лъэмыж
ЗыхуэпщIу, уи толъкъун уэрым
ЩIебгъэлъафэхэр? – КъэщIэжыт!
А щхьэхуимытхэм я нэпсу
Уэ бгъэкIуэщIахэр – къэщIэжыт!
КъэщIэжыт я бжыгъэр цIыхупсэу
ЗыIэщIэплъхьахэм? КъэщIэжыт!
Ей, уэ хы ФIыцIэм
Уи тхыцIэр
Лъэпкъ хьэдрыхэ лъэмыжт.
Гулиа Д. и фэеплъу 115 116
Толъкъун-аркъэнкIэ цIыхудзэр
Хуэплъэфт ажалым. Уемышт.
ПщIэрэ, а гуауэм, лъэпкъ гуауэм,
Уэ пхуэдиз нэпсу къишащ.
Телъщ ди тэмакъ ар тенауэ
Нобэ дэ псэууэ къэнам.
Абдеж къоуIэбжьыр хы ФIыцIэр,
И аркъэн пхъашэу толъкъун
IэщIэлъыр хуэму хыфIедзэ,
Щегъэтыр бжьэпэм къеуэн.
Къыщихужауэ напIащхьэр
Къысхуилъ-къысхуипкIыу щыта
Хыр, ихуа пфIэщIу суд пащхьэм,
И нэшхуэр къижу къэщтащ.
Хышхуэр къызоплъыр сабыру,
Ауэ сэ слъагъур нэгъуэщIщ:
Зэгуэр си Хэкум и быну
ИкIуэдэжахэрщ хамэщI. * * *
УимыIэу жаIэ щхьэкIэ гъуни нэзи,
Уи нэзыр си псэм деж щеух, тенджыз,
Си лъэпкъ и быну хы адрыщIым дэсым
Си гум схудах сэ я фэлъыр зырыз.
И псэм и щIасэ щауэм пагъэкIауэ,
ЖагъуэлIым ират пщащэм и дунейр
Дыщэти,
Зэгуэр Истамбыл икIахэм
Еплъыту щытмэ я ухыгъэ Iейм.
ИтIани, къуийм и щIыIу гуэрэф жыхуиIэу,
Зи унагъуэбжэр зэхуэзыщIыжа
ТхьэмыщкIэ къомым пцIы тезылъхьи щыIэт:
Дин Iуэхурщ, жаIэрт, ахэр зыхьыжар. Ар жызыIэфхэм яIэт напи дини?!
Армыхъу лъэпкъ псо:
Сабий,
Балигъ,
ЩIэ,
Жьы
ЩымыIэу зызэрачу щежьэр дэнэт?
Дин щхьэкIэ лIэхэр Мэчэм кIуэрт хьэжыщI.
Ар ухъу я напэ пцIы зыупсхэм.
Ауэ
А къомыр ажал гъуэгум тезыхуам
Щыгъуазэщ зил дэузхэр зи лъэпкъ гуауэм.
Къурмэн сахуэхъуи а псом теухуа
Хъыбархэр дуней тхыдэм и жьэгу пащхьэ
Къизына лIыфIхэм.
Тхьэм къысщещI къалэн
Лъы IэмпIэ сщIэтыху уэрэд ахэм папщIэ
Сыусу згъэлэжьэну си къалэм.
Пэжщ, сигу согъэфI сэ тIэкIу – Убыххэм Я махуэр къытхуэкIуамэ,
Арат Iейр,
ЖылакIэ къудей ямыIэж абыхэм,
Дэ ноби, зи мыхъу, пабжьэр догъэхъей. Зи адэм иригушхуэ сабийм ещхьу,
Уи лIыгъэм ин срихъуу щыщытам
Уи цIэм фIэкI,
Къалэм
ЩымыIэжу уи щхьэр
Ди фIэщ ищIыну бийр иужь итат.
СощIэж а бжьыхьэр, –
И щIагъ ухъу ар банэм, –
Ди лъахэм нэсат зи лъэмб лъыр ит бийр:
– Сталинград капут! – 117 118
ЖаIэу хьэр щыбанэм,
Балигъхэм фIэхуат я щхьэр,
Дыгът сабийр.
Иджыри уэ сыздоплъым,
КIий макъ бзаджэ:
«Сталинград капут!» –
СыцIыкIуу зэхэсхам
Щхьэфэцым зыдеIэт –
Дунеишхуэр къачэу
ЦIыху цIыкIур щIитIым Я кум сфIощI дэхуа.
Сощтэ.
Сопхъуэж гум – Хъейрт ар.
Ауэ щыхъукIэ,
Шыкурщ, цIыху цIыкIури псэущ.
Ажалыр – бийр
Йохуэж мащэ итIам
НэгъуэщIым щхьэкIэ,
ЛIыукIысэр щIохуэж езым и джийм.
Уэрэдхэм щысIэтыну зыхуэфащэ
Къалэ-ЛIыхъужьым сещI щхьэжагъуэ сэ: Сыбэкъуэху къэс
Сщохъу сытеувэ мащэ.
Си гъащIэ закъуэм Дапщэм щIата псэр?
Псэууэ къэна цIыху къэскIэ
Щхьэхуэ-щхьэхуэу
КъытщIатащ псэуэ дэ
Мелуан тIощI-тIощI.
Абы ещхь пщалъэкIэ цIыхугъэ щIыхуэр
Дыпшыныжынуи напэм къалэн тщещI.
СыIутщи Индыл –
ЛIыгъэ гъуджэ бжьэпэм Гупсысэ хьэлъэ псоми мыр къыпхощ: Сэ уи псэр си Iэпкълъэпкъым къысхухэплъхьэу
УтемыкIыжмэ уэ езыр дунейм,
СэркIэ щымыIэу пIэрэт гъащIэ Iыхьэ?
Щхьэ пасэу къысщыхуат сэ Тхьэм и ней? 119
Псэууэ ди щIыгум тетхэр хъуху нэхъыбэ –
Фэ фи фэеплъхэм хохъуэ,
Мелуан тIощI. СИ АНЭМ И ДЕЖ
Хьэблэ сабийхэр анэ куэщIым щисым,
Си анэ, сэ уи кхъащхьэрщ къыслъысар,
Си жагъуэ къащIу сыщыгъами, нэпсыр
Уэ птекIута щIы фIыцIэрщ зылъэщIар.
Гуэныхьи псапи щалэжь щIыгужь напэм
Сыкъытемыхьэ щIыкIэ Тхьэм и ней
Сэ къысщыхуэнкIэ щIэхъуам срибампIэу,
Си анэ, нэпс куэд щискIутащ мыбдей.
Си анэ, сыкъытеплъхуэщ дуней нэхуми,
ЩIыгум и IэплIэ хуабэм сыкъиплъхьащ,
Сэ сыкъытебнэщ дунеижьу хьэхуми,
Уэ дуней кIэншэ щIыIэм укIуэжащ.
Укъысхуэныкъуэ уэ зэи умыхъуами,
Сэ сыпхуэмейуэ махуэ дэмыкIа.
Сыщысабийми балигъ сыщыхъуами
«Сянэр псэуамэ» – псалъэр зжьдэмыкIа.
Ауэ семыщхьу хьэблэм дэс сабийхэм – Зи анэ бгъафэ хуабэ щымыщIам,
Е сащымыщу анэм яущийхэм
Сэ илъэс тIощIрэ пщIым щIигъу къэзгъэщIащ.
Щыпщызмыхуами дунейм гу, си анэ,
СфIэщIырт уи бгъуэщIым сылIэм сыщIэлъын,
АрщхьэкIэ лъэбакъуитI хуэдиз щIы пцIанэ
Уэ уи гъунэгъуу хъуакъым щыслъысын. 120
СыкъэкIуэжыху къэс къуажэм, ди кхъэм сеплъым,
Ар зэрыхэхъуэр къысфIыщIитхъырт сигу,
Дыгъуасэ гуапэу зыхуэсщIахэр IэплIэ
Иужьу нобэ тыдохьэжыр гъуэгу.
Си щхьэр гупсысэ хьэлъэм ирашэхыр:
Дыхъуащи дэ кхъэм икъукIэ къэкIуэрей,
Уи кхъащхьэм и деж щхьэщыт фэеплъ жыгыр
Фэеплъ хадэшхуэ хъуащи – сонэщхъей.
СытолъэщIыхьри уи сын пхъашэм IэгукIэ,
Кхъэлэгъунэбжэр хуэму сэ хузощI,
Дызэхузэж, си анэ, напэ хужькIэ – УкIытэн уи псэр сэркIэ Тхьэм имыщI. Псэуну хуейрщ псэунуи зыхуэфащэр – Ди адэ мыгъуэм и псалъитIым язт.
Дунейм тетащ, щIым и дзэпщышхуэ фащэр
ЕкIуу зэрихьэу – МэкъумэшыщIэ нэст.
Слъагъути щIыхь пылъыр щIым и дзэпщ къалэным,
СфIэигъуэт, сыхъумэ сядэм и сэлэт.
Ауэ IэщIагъэ схуэхъури сэ къалэмыр,
Пасэу щIэздзат тхылъымпIэхэр цIэлэн.
Ауэ щытфIэщIми дыхъуу щхьэпэлъагэ,
Арщ дыхуэхъужу дэ щIым нэхъ гъунэгъу.
СщIэжти ар, сохьыж си щхьэр нобэ лъахэм – ЩIым и сэлэт къалэныр согъэунэху.
Мо Iэджэ щIауэ сызыщыужауэ
Щыта лэжьыгъэм хъуащ сигъэщI гуэбэн.
Бахъэр къыхихури, щIэупщIыIуэжауэ
ЩIы пцIанэр щылъщи, жыгкIэ хуейщ хуэпэн.
«Лажьэм лыжь ешх, мылажьэм егъуэт лажьэ» – Ари ди адэм и бзэгупэм пылът. ФIанэр, пхъэIэпэр, белыр согъэлъащэ – ЩIыр согъэбатэ, сыхъуа пфIэщIу пыл.
СызэрыцIыхур, си къалэныр сщIэжу – Зы жыг нэхъ мыхъуми, жаIэ, хэсэн хуейщ – Сыщитым хадэм си Iуэху Iыхьэ сщIэжу,
Къысщохъур дахэ зэуэ сэ дунейр!..
Дохъей жыг пщIащэ къэскIэ си Iу бахъэм.
Жыгхэм уэрэд жьгъырууэ яфIэблар,
Гъэгъа япытхэр сэрщи зи IэщIагъэр,
Сытхьэпэлъытэу фIэщIынщ къысIуплъам.
Псэуну хуейрщ псэунуи зыхуэфащэр, – Ди адэм жиIэу зэхэсх хуэдэщ сэ.
Къулыкъу нэужьым хадэм сыхуэпIащIэу,
ПщIэгъуалэ шууэ, къуажэм носыж псэр. Лъэрыгъым быдэу щитыгъам си лъакъуэр
КъысфIэIуэхуакъым –
Си шхуэIу тIасхъэ,
Жан?
Зэдэжэм япэ ситу сыкъэс закъуэм,
Си гугъэт сэри сишри дытхъэжа.
ПцIыр сыткIэ щхьэпэ, тIэкIуи щхьэхуещагъыр
КъыстекIуэрт – Армыхъу зиш иужь къинам
ЩIэгъунт сигу.
ИкIи сэр фIэкI уафэ щIагъым
НэгъуэщI щIэмыту щхьэ къысщыхъужат?
УяпэкIэ мывэ бгъажэм уIущIэжу
ЖыхуиIэм натIэкIэ сэ соуэлIэж:
Зэгуэр сэ сщIэуэ щытар къызащIэжу,
КъызэмыплъэкIхэу, зиш нэхъ жэрхэр зблож.
Ауэ жысIэнщи тхьэ хужыIэу,
Ахэм 121 122
Емыбгъэ зыкIи сигу – Чэзущ дунейр.
Япэ ищ, яужь къинэ щымыIатэм,
Хъунти ди гъащIэр дэ зэшыгъуэ Iей.
ФIыр сыт?
Къыплъысмэщ къритхар уи натIэм – БзаджагъкIэ, IужажагъкIэ къыумыхьар.
Яужэгъур цIыхум
Куэдрэ дэсыр жьантIэм.
Алыхьу зыри уафэм къемыха. * * *
Зи жьэр псэлъэным хуэщIахэм
Сахэмызагъэ сэ зэикI,
Уеблэм си усэ тIэкIу стхахэм
Сыкъеджэжыфкъыми, сеукI.
Мис абы щхьэкIи зыкъомым
Iумпэм сащI,
Ауэ сыт пщIэн?
Сэ зыми хуэсщIкъым гукъанэ – Хэт и жьэ хьэхуу къыуитын?
АтIэми, нобэ жьакIуагъэм
Батэр щикъутэ дунейщ,
ЦIыху жьэхуэIэзэр
Бзэгу къуагъым
Нэхъ жэнэт тIуащIэ хуэмей.
Си щхьэ мыгъуагъэ хуэсхьыжу – Щхьэ хуей бзыщIын уигу илъар? – Сехъуапсэу, уеблэм сеижу
Сеплът зи жьэ IэкIэ щIалъхьам.
Ауэ хузощI гъащIэм фIыщIэ –
Си жьэр схуэхъуакъым уанэш,
ПсэлъапIэ инкъым щыфыщIэр
Си гур сэ – Си бгъэ дурэшщ. ФедаIуэт – Щыму къыпфIэщIми,
Гум
Гуауэм гъыбзэ хуеус,
Бзэгу пIэрэпIарэм имыщIэу
Гур
ФIыгъуэм гъуоуэ лъоIэс. * * *
ЩымыIэу жьапщи уафэгъуагъуи
Махуэ шэджагъуэм щыблэр уа
КъысфIэщIри,
Япэу ущыслъагъум,
КъысхуэмыщIэж сызэрыхъуар.
Уэ Тхьэм и пащхьэм си псэхэхыу
Сщохъу укъикIауи, сокIэзыз – Тезмылъэгъуат сэ дуней нэхум
Уэ уи фэгъуну зы цIыхубз.
Пэж хъунщ лIэм зыгъэлIэн зэришхыр – Си псэр кIэкуакуэу хьэщыкъ уощI.
Уи зэ Iуплъэгъуэр насыпышхуэт – Ар сфIэщIт я уасэ гъэ мин тIощI.
АрщхьэкIэ зэрыхуейуэ хъумэ,
Унэхъу щыIэнт? – жи.
Ари пэжщ:
ДжэдыкIэ пцIапцIэм хуэдэу схъумэ
ФIылъагъуныгъэр сфIолъэлъэж.
СылIэн е сылIын жыпIэу хъыжьэ
УщIэхъун Iуэхухэм щымыщ ар.
Армыхъу сэ, мис, щхьэ кIуэн хуей жыжьэ,
Гуауэр згъэвыж фIэкI, сыт сщIэфар?..
ЩымыIэу жьапщи уафэгъуагъуи
Махуэ шэджагъуэм щыблэр уа
КъысфIощIри, 123 124
Ноби мор щыслъагъукIэ,
КъыходзэкъыкI сигу жьы хъужар. ЗЭ Дыгъуасэ жыжьэу услъэгъуати,
Илъэс щэщI ныбжьым сихьэжат.
Мы си гур зэуэ псынщIэ хъуати,
КъысфIэщIт сэ дамэ къыстекIа.
Дэ тIум фIэкIа цIыху щымыгъуазэу
ЩIалэгъуэ дахэр щыдгъэфIа
А дуней щэхум сэ дыгъуасэ
Аргуэру си псэр щыгуфIащ.
Узэщхьыр бжьыхьэ дыгъэ хуабэу
Зи мащIэр IэфIу къепсырат,
Iэ къыпхудилъэу уи псэм гуапэу
А напIэзыпIэм бзэхыжарт.
Ауэ а напIэзыпIэ дахэр
Гъэ мин я уасэу къысщыхъуат – Илъэс щэщI ныбжьым сыщитахэм
СиIа гуфIэгъуэр слъагъужат.
НасыпкIэ гъэнщIа зэ Iуплъэгъуэр
Си гъащIэ псом и гъуджэ хъуащ – ФIылъагъуныгъэм и гуфIэгъуэр
Абы къищыжу къысщыхъуащ. СЭ МЫ.
Сынэхъ фэ Iувти си щIалэгъуэм щыгъуэ,
ФыщылъэтэжкIэ сыхъу къудейт нэщхъей,
Иджы, жьы сыхъури, сыхъуащ нэхъ гумыгъуи,
СыныфкIэлъогъыр, сабий цIыкIу нэхъей.
Фи тхьэусыхэ макъыр хузохь Iэджэм: Зи хэку ирахухэм ягу гыз макъхэм ещхьщ,
Гублащхьэдэсэм и фэгъу фи увыкIэр
Хьэдрыхэ гъуэгу тет выгу зэужьхэу пфIощI. А псор уигу илъу,
Уи нэгу щIэту, плъэкIмэ,
Уэ IэгуфитIкIэ къыумыгъазэ щIыр,
Лъэтэж къудейкъым кърухэр нобэ сэркIэ – Ахэм зэдахь си гъащIэ Iыхьэм щыщ.
СыфкIэлъокIуатэ сэ мы гъэми псэкIэ,
Псэр зыгъэгуIэу гуIэурэ тщхьэщыкI
Кърухэ,
Фи гъыбзэр сытым хуэдэ бзэкIэ
Къифшми, – Гуауэбзэр сэ зэхызощIыкI. * * *
Псэхэхыр ныбжьу сщIыгъущи скIэрымыкIыу:
– Мыкуэду пIэрэ, – жеIэ, – къэбгъэщIар?
Узгъэпсэунщ иджыри илъэс минкIи,
ЛIо пыпщэжынур нобэ къэскIэ пщIам?
Емынэунэракъэ,
Си псэм къещэм
Схуемытыж дахэ-дахэу жэуап IупщI.
– ПфIэмыIэфIыжу ара, лIэун, гъащIэр? – Псэхэхри, игъэщIагъуэу, къызоупщI,
Ауэ аргуэру «Iым» жызмыIэ.
Си псэр
Къызэзытари сIызыхыжри Тхьэрщ.
Iейуэ ущоуэ,
«Ныбжьэгъу»,
Сыбгъэубзэу,
Пхуэзгъэлъэхъшэн уи гугъэу щытми щхьэр.
ЛIо, уи жыIауэ, апхуэдизу гъащIэр
IэфI къыпщищIыну плъагъурэ езым куэд?
Сэри уэстынур абы щхьэкIэ мащIэщ – Гум пыкIыгъуейуэ щIагъуэ сфIэмыкIуэд.
Уеблэм нэхъыбэ къэдгъэщIэхукIэ,
ГъащIэм 125 126
Ем и Iэужь нэхъыби къыдепэс,
Дыгъуасэ нэхърэ пщэдей,
Псалъэм папщIэ,
НэхъыфI тлъагъуну хэт пхуихьэнур шэс?
АтIэми, хэкур зы гъэм нэхърэ зы гъэм
Нэхъри йокIакIуэ,
Мэхъу цIыху бзаджэр куэд.
УкIытэ,
Напэ зиIэм,
ЦIыху губзыгъэм
Хуэфащэ пщIэрэ гъуэгурэ ямыгъуэт.
А псом я ужькIэ сыноубзэу сыткIэ
ЗыпхуэзгъэцIыкIун атIэ сэ,
Псэхэх? Соплъэ уи нэгум сыкъыхэмыщтыкIыу, Сыхъуу нэщхъей, си напIи езмыхьэх. СИГУ.
Сащыщкъым гъащIэм игъэудэфахэм – Быдзышэм хэту исфащ пщIэнтIэпс куэд.
Сехъуапсэу адэ-анэм ягъэфIахэм
Си сабиигъуэ лъапцIэрыщэр кIуэрт.
Сехъуапсэрт шыдыгу исхэм сыщыцIыкIум.
Си жьыщхьэм гъущIыш зиIэм сахуоплъэкI.
Аращ уимыIэм, уещхьу жылэ цIыхум,
Е адэ къулей, е бын хьэкIэпыч.
Иджы мис – сыщыцIыкIуи си жьы хъугъуи
Сыхъуапсэу сохь.
Пэжщ, зыкIэ сигу согъэфI:
Зылъымысахэм, сощIэ, дуней фIыгъуэр
ЖэнэткIэ къытщыхуэнущ Тхьэм и нэфI. УридэкIуей хъуным хуэдэу уафэм
Яжьафэ уэшхыр къошкIурэх, Я анэм – щIым къыдэкIащ и бгъафэм
КъэкIыгъэр – уэшхыпс ирашэх.
Заудыгъуауэ бжьыхьэкIапэм
Къепэзэзэхыу джэдхэр щIэтщ.
Ауэ къикIащ къазхэм я насыпыр –
Уэлбанэр я дуней жэнэтщ.
Губгъуэ уэшхыпс иным нытоужьгъэ.
Я пщэхухэм щыгъэу лэгъупыкъу
КъыщолыдыкIхэр. Къазшырыфэ дыгъэр
Данэпсу ятелъщ – нэр ятхьэкъу.
Щопэзэзэх джэдхэр бжьыхьэкIапэм.
ПфIощI къазхэм ялъыса дунейр.
А хабзэр гъащIэм и мыщыпэ –
Зыр матхъэ,
Зым дамэр дрешей. 127 Кашиф
ПСЫ Рассказ
А илъэсхэр лъэс зэфэзэщу екIуэкIырт. Ди анэ сымаджэм, зи щIэр щIэхуа матэу, ди унэр гъуанэ ныдэхъуат. ДыщригулIыпэкIэ депхъуэн хуэдэу дэдзыхыгъэ лъэпкъи дбгъэдэлъыжтэкъыми, ныджэм къытена бдзэжьейуэ, ди унагъуэр къытридзат сэтейм. АтIэми, тхьэмыщкIэм Тхьэр хуэлъэщ, жыхуаIэу, ди жэмыжь закъуэри псэхэлIэ хъури, бзу шырым хуэдэу, ди жьэр ущIауэ быныр дыкъэнащи, хэт матэ цIыкIукIэ, хэт шынакъкIэ, хэти банкIкIэ зыгуэрхэр яIыгъыу хьэблэм дэсыр пIэм хэлъ ди анэм щхьэкIэ гузавэу щIэупщIакIуэ хузэблокI. ИкIи ущIэгузэвэнт ар.
Ди адэр зауэм щыIэти, сабиищыр, щынэ IэрыпIу, анэм дыкIэрыIуат. Ди адэр щыдэкIам ди унэри ныкъуэщIу къэнат. А псом ищIыIужкIэ жэмыжь закъуэри псэхэлIэ щыпфIэхъукIэ. хъарзынэ дэнэ щыIэжт? Ди анэм зэрыжиIэмкIэ, гъащIэм и ней къытщыхуэри, хуищIэуи къыдэбгъунлъэуэжат. Апхуэдэу
щыхъум, быным я нэхъыжьыIуэр сэрати, еджэныр къэзгъанэщ, си Iэщхьэр дэсхьейри адэкIи сыуэу, мыдэкIи зыздзу щIэздзащ. Пэжщ, еджэныр IэщIыб зэрысщIамкIэ ди анэр арэзытэкъым. Ауэ нэгъуэщI хэкIыпIэ щыIэтэкъым. ЦIыхум дакъуэлIыкIынкъым жыпIэ щхьэкIэ, къыпхуащIэ защIэкIэ упсэу хъунт? Хъунутэкъым.
Ди жэмыжьым и фэр гъунэгъу дадэ Исхьэкърэ сэрэ тетхри, сом щиплI хуэдиз къыдатыгъауэ сощIэж. А дадэм и жэрдэмкIи, хьэблэдэсым жэмыфэм къытхухадзэу зы шыдыжь уасэ щрикъум, езы Исхьэкъ шыдыгу хъарзыни тхузэригъэпэщащ. Мис а шыдыгуращ унагъуэр дызыкъуэсар, фашистхэр щыдэкIыжа гъэм ди анэшхэм къыдатауэ щыта жэмыщIэр лъхуэхукIэ.
АтIэ, арати, школ партэр шыдыгумкIэ зэсхъуэкIащ. Хэлъхэсу къызэфIэувэжа ди анэм и гугъу умыщIмэ, пхъэIэщэ дакъэм щIэмыкIыу бешор зи лъэнкIэпIауэр сэрат. А гъэхэм сэ згъэныкъуа си жей IэфI къомыр ди шыдыжьым и плIэ дэхуауэ ара хуэдэ, жьажьэ бзаджэт ар. Ауэ, жьажьэIуэми, и гуэныхь сыту сщIын, а шыдыжьым дэ къытхуищIар хуэщIэжыгъуейщ. Гъэмахуэм гум дэсIуми, щIымахуэм Iэжьэм щIэсIуми, а тхьэмыщкIэм и тхьэкIумэ зэхуакурт си гъуэгур зыдэкIыр. Хадэр къызэрытхухь чы-бжэгъури банэ IэплIэри зи плIэрыхьыр а шыдыжьымрэ сэрэт. Ауэ ди анэр сэ стегузэвыхьырти: – Ахэр псори хъарзынэ мыгъуэт, Iуэхушхуэр нэгъуэщIщ ахъум: здихьурэ блокI, тIасэ. Еджэным укъыкIэроху. Фэ гъащIэм, еджэным фыкъыкIэрыхумэ, игъащIэ гъащIэр гъэм 128 псокIэ гуауэу си бгъэм фIэлъынщ. ЩIэтIысхьэж школым, си псэ тIэкIур зэзгъэшхын, – жиIэу лъаIуэ щхьэкIэ, тхылъылъэм и пIэкIэ шыд IумпIэрт сIыгъыр. Арыншэуи хъунутэкъым. Шэми шхуми ис ди анэм и ныби, и фи игъэныкъуэурэ бжьым жэндауру щIэувэжынут. Иджы сэ ди анэм и бжьы кIапэ лъэныкъуэм сыпэщIэтт: и узри, и гугъуехьым и ныкъуэри шыдыгумкIэ ди пщIантIэм дэсшырт. Е апхуэдэу къысщыхъужырт. ИкIи пэж хэлът абы.
А лъэхъэнэм сэ сызеич лантIэти, си гъуэгур зы чыбжьэ закъуэу шыхьат: чы лъэдакъэр мэзым щIэтт, чы щхьэкIэр бэзэрым теуэрт. А зеичыр щаIуантIэкIэ зэпымыщIыкIын щхьэкIэ, ди анэм лъэкI къимыгъанэу бгъафэкIи IэгуфэкIи игъэхуабэрт. Сэ зыхызощIэ: псоми псэ къыхэзыгъахъуэр ди анэрщ. Хъужыпауэ жиIэри къытфIэтэджыжыпати, ар колхоз лэжьыгъэми нэсырт. «ЦIыхуу дыкъэзылъытэу къыткIэлъыIэбэхэм, яхузэфIэкIымкIи зи нэIэ ттезымыгъэкIхэм гъуамэу дауэ дахущытын? ТлъэкIыр яхуэтщIэнщ», – жиIэрти, пщэдджыжькIэ губгъуэм дэкIырт. Абы ипэкIэ сабиитIыр дигъашхэрт. Си гъуэмылэ тIэкIур схузэрилъхьэрт. Абыхэм елIалIэурэ, езым Iэрэ жьэрэ зэхуимыхьу щыдэкIри нэхъыбэжт.
– УкIэлъыджэмэ, фIыкъым жаIэрти сыкъэжащ, – жиIэри зы
пщэдджыжь гуэрым бауэбапщэу гъуэгубгым къыщытлъэщIыхьэгъащ ар. – Хьэдрэт ухъу. сыпIащIурэ. дыщхьэдыкъ мыгъуэщи. къысщыгъупщэри. джэдыкIэ зырызымрэ бжьын цIынэмрэ шыгъуншэу. мышыууэ яхуэшхынкъым жысIэри. – бауэкIэщI хъуащи, псалъитI хузэпыщэжкъым абы.
Шыгъу тIэкIур пщIантIэри, Iуданэ зэшэкIа тхылъымпIэр зришхылIауэ Iэгум псыфу илъщ. Ар фIыцIафэ хъуащ. Абы анэ пщIэнтIэпсыр ирифащ. Сэ а шыгъу тIэкIум сеплъурэ сыщомэхъашэ. Ар си уIэгъэм къытрагъэщхъэну къахьа хуэдэу къысфIощI. А Iэпэтезым щхьэкIэ ди анэ тхьэмыщкIэр хьэчэхьэпсэу къэжащ.
– Уа, нынэ, мыбы щхьэкIэ апхуэдэу зыбукIыж хъун-тIэ? – ерагъыу къыдызошей сэ.
– Сыт зыукIыж, н-на? ДжэдыкIэ мышыу нэхъ IэфIыншэ щыIэ? – шыгъу тIэкIур и бэлътокум кIуэцIипхауэ ди хъуржыным кърелъхьэ. – ФыкIуэ иджы – гъуэгу махуэ. Зывмыгъэгувэ, тIасэ, – ди анэм егъэзэж.
Ар гъэмахуэ махуэт. Си къуэш нэхъыщIэ цIыкIури школым къаутIыпщауэ и зыгъэпсэхугъуэ зэмант. Сыти и зыгъэпсэхут абы? Лагертэкъым, нэгузыужьтэкъым. Ди анэшым зы тхьэмахуэ щыIэри къэкIуэжауэ си мэзакIуэгъут. ЩIэтIысхьэжыгъуэр къэсмэ, ещанэ классым кIуэну арт. Адрей нэхъыщIэ цIыкIур ди анэ шыпхъум я дей щыIэт. Ар иджыри еджэртэкъым. 129 130
Махуэ къэси хуэдэу, нышэдиби жьыуэ дыкъигъэушат ди анэм. Дыгъэр пасэу къызэрыплъым щхьэкIэ депIэщIэкIыу зыхуэдужьу арт мэзым. Сэ псынщIэу сыкъыщылъэтри, шыдыр щIэсщIащ. АпщIондэху Сэлими хьэзыр хъуащ. Ди Iэнэр зэтетыххэти дышхащ, ди анэми
гъуэмылэр ирилъхьащ, ауэ Тхьэм ещIэ, шыгъу тIэкIур къызэрыщыгъупщар.
Арати, дыкъыдэкIащ. Шыдыжьым дэнэ уишэнт – мэз гъуэгум теуващ. Сэлим гублащхьэм дэсу, сэ гум и ужьым ситу докIуэ. Дыгъэри къыдэкIуэтейрт. Пщэдджыжьыр уэмщ, зыужьыгъуейщи, махуэр хуабэ зэрыхъунум и нэщэнэщ. Дыгъэм и набжьэми уэлбанэ щIэлъщ. Нышэдибэ шыдыр щыщIэсщIэм, ари зэбэдзэуэрей хъуауэ гу лъыстащ. АрщхьэкIэ къэхъунур сыткIэ пщIэн? ДокIуэ ауэрэ. Псым дынос. Ар мывэ хужьхэм яхожэбзыкI. Шыдыгур щыхыхьэкIэ, псыр гъуабжэ мэхъу. Ар шыгъум къыщIэжауэ ди анэм и Iэгум ислъэгъуа пщIэнтIэпсым ещхьу къысфIощI. ДызэпрыкIа нэужь, сыкъеплъэкIыжмэ – псыр къабзэщ, нэхутхьэхущ, нэщхъыфIэщ: жэбзэжащ. Иджы ар ди анэм изогъэщхь. Зэзэмызэ зыгуэрым игъэутхъуэми, аргуэру къыпхуэгуфIэж зэпытщ, емышыжщ, псэм еIэфIэкIщ. Пэжщ, ди анэр сытым щыгъуи гуапэщ, хуабэ зэпытщ икIи зэи зыми пэрыуэркъым. Абы и анэгур сабийм хуэдэу хьэрэмыгъэншэщ, IэфIщ. А ди анэ дыщэр гугъу езыгъэхьа шыгъужь тIэкIур псым хэздзэу «езгъэтхьэлэну» сыхуожьэ сэ. «Хуэтхьэлэну» пIэрэ? НтIэ, ди анэм и Iэгум иригъэпщIэнтIыхьыфати. Ди анэмрэ псымрэ хэт нэхъ къарууну пIэрэ? А сэ жысIэрелъ! Дауи, ди анэр нэхъ къарущ. Уэи, нэхъ ин дыдэу къыщиуам дежи лIыгъэ иIэмэ, а псыр ди анэм преуэфи. И фIэщ мыхъуми. Сыт мы жысIэхэр? Сыт дунейм псымрэ ди анэмрэ зэхуаIуэхур? – сигукIэ ауан сощI а гупсысэхэр.
Ауэрэ, дыгъэр къэмыплъыщэу, мэзым дынэсащ. Махуэр, и нэгу зыгуэр зэрыщIэлъыр IупщIу, кIэлъэфт иджыри.
– Шыдыр щIэтIыкIи нэхъ удз Iув зэрыт жыг жьауэ гуэр деж кIапсэ кIыхькIэ щепх. Сэ сыкъоджэху жэмыщIэм щхьэкIэ шыудз къэфыщIи къэпым из щIы. Хъункъэ?
– Хъунщ, – жи Сэлим.
Сэ мэзым сыхохьэ. Дызыхуейр пхъэ щэнщи, сыхэплъыхьурэ итырыгъу защIэу зызогъэпэщ. Сэлим, седжэным пэмыплъэу,
шынэ хъунщ, сэ пхъэ щызгъэхьэзырымкIэ ныхохьэ.
– ЛIо?.. КъэпфыщIа шыудз?
– Ы-ы.
– НтIэ, мобдей IэплIитI, адэкIи зы IэплIэфIрэ ныкъуэрэ хъун хэлъщи, зэкIэрумыгъэщэщурэ хэх. Хуэсакъ. ЗумыфыщIыж.
Сэлим хуэм цIыкIуурэ IуегъэзыкI. Сэри итырыгъу къэслъыхъуэу сожьэж. Аргуэру Сэлим къегъэзэж:
9 Заказ №2618 – Куэдщ, тхьэ, Шариф, ар. А диIэр шыдым хуэшэфарэт. Мыбдей къысхуэсу папцIэу зэтелъщ, – жиIэу и натIэм Iэдакъэжьауэ трещIэ. Абы и нэкIущхьэ цIыкIу къуэлэнпщIэлэну зэпехулэкIам пщIэнтIэпсыр къежэхт, и нэ цIыкIуитIри иуэжат, и гъуэншэдж лъапэ лъэныкъуэри зэIытхъати, лъэгуажьэтесыр къиплъырт. Ауэ абы щхьэкIи сешхыдакъым.
– Уеша?
– Хьэуэ.
– УмэжэлIа-тIэ?
– СымэжэлIаIым икIи. А диIэр куэдщ жызори аращ. Уэшх
къешхмэ. Еплъыт мо пшэжь къытрихуэхэм. Псыр къиумэ. ДимыкIыжыфу. Нанэ къытпежьэнщи. – Сэлим тхьэусыхэурэ, гъумэтIымэурэ пхъэ IэплIэ ищтэри хэкIыжащ.
Мэз щIагъым сыщIэту гу лъызмыта щхьэкIэ, пшэ къытрихуэр
пэжт. Гъудэбадзэ дзэкъэрей хъуами, къуалэбзу зэрызехьэми къыбжаIэрт уэшх къызэрыкIуэр. Абдей пхъэ IэплIэ ныкъуэ згъэхьэзырар къэспхъуатэри сыкъыхэжыжащ.
Сэлим жыхуиIам хуэмыдиз дыдэми, пхъэр шыдыгуфI цIыкIу хъуну хуэзгъэфэщащ. ТIури дызэдэIэпыкъуурэ, дыпIащIэдытхъытхъыу пхъэр шыдыгум иуфэн щыдух дыдэм, мэзыр нэхъри щIыIэтыIэ, кIыфI къэхъуащ. Жыгышхуэхэм хабзэ яхэлъу,
хуэмурэ зым зым щхьэщэ хуащIырт, къуацэ-чыцэхэр зэрызехьэу псоми зы лъэныкъуэкIэ зрагъэщIырт.
ЗэкъуэшитIым сыт жедгъэIэнт – а напIэзыпIэм шыдыгур зэщIэткъузэжащ. Пхъэр бэзэрыгуфI цIыкIут. Шыдыр щIэтщIэжыну дыхуежьэмэ, мо дыпIащIэу здитлъхьам, гуплIащэ хъуауэ къыщIэкIащ. Сытми, гуфэ зырызыр ерагъыу къэтIэтри, шыдыр щIэтщIащ. Ауэ ди гъуэгум и нэхъыбапIэр къегъэзыхыгъуэт. Ар гуплIэм и псэхэхт: шыдыр хигуэрти щIихуэрт. АрщхьэкIэ, их-илъхьэжым дыхэмыту, дыкъежьэжащ – уэшхыр къыткIэщIэзэрыхьыпат. Дэгъэзеигъуэр гуплIэмкIэ нэхъ тыншти, Сэлим IумпIэр иIыгъыу, сэ гупкIэм сыкъыщIэрыIэурэ бгым дыкъыдэкIыжащ. Иджы къэнэжа гъуэгур, Щхьэлыкъуэшхуэ удэлъэдэжыхункIэ, егъэзыхыгъуэ зэфэзэщт. Ди псэм лъэдакъэпэкIэ дытету, япэ бгым дыкъехащ. ЕтIуанэм и зэхуэдитI къыщытщI дыдэм – дампI, шыдуанэтепхэр зэпычащ. Шыдым хуэдэщ жыхуаIэрати, шыдыжь мыгъуэр фэ Iувт, бэшэчти, пэнцIывкIэ щIихуакъым, ауэ пхъэр нэхъри къегуплIэхри, гуфэ лъэныкъуэр къутащ. Мис арат гуплIэм дыщIыщышынари. Сыт тщIэнт? ЗэкъуэшитIым ди нэ къыщихужауэ зыпэщIэтсэри, гур зэтетIыгъащ. Шэрхъхэми псынщIэу гулъэф ярыддзащ. А напIэзыпIэм зы тхуей бжэгъу цIынэфI гуфэ къутам вожэмкIэ тетпхэри дыкъежьэжащ. АпщIондэху дэ къыдэжьэнт – уэшхыр 131 кърикIутащ. Ди щIыфэ пщIэнтIахэр къытхурилъэсэхынтэкъэ абы? Псыхьэлыгъуэр лъэдакъэпэмкIэ пыжыжу хуежьащ. Мэз
гъуэгум сыт ятIэ ихъу? Асыхьэту шэдыр гупхъэтIэкIухэм къэсащ. Ди вакъэзэщIэдэхэр пхъэм хэтIужагъэххэти, гъуэншэдж лъапэхэр лъэгуажьапщэм нэс дэдгъэджэрэзеящ.
Псыхьэлыгъуэм гъуэгур ирелъэсэхри, бгым дыкъощэтэх, дяпэми дяужьми итщи, дэри абы дрихьэх хуэдэщ. ШэдыпскIэ гъэнщIа мащэм шэрхъитIыр икIуадэу щыкIуэцIрыхукIэ, Сэлим IумпIэр изогъэубыд, сэ гупкIэм зыпэщIызосэри идолъэфэжьэж. ДыщIихуауэ дыкъыздехым, зэзэмызэ соплъэкIри, Сэлим си нэгум къыщIохуэ. Ар дыкъри зэфIэпкIэжащи, хуэтхышэ цIыкIущ. И IитIыр гъэшауэ и джабэм кIэрылъщ, езым зызэригъапщхьэурэ, и щхьэр дамэпкъитIым нэсыжащ. Уэшх удэфар щIалэ цIыкIум зэрегуакIуэу тоджэгухь. Гуэгушыхъум хуэдэт а уэшх гъуабжэр – зигъэцыджу сабий дияр и дамэмкIэ игъэпщкIурт. КIуэаракъэ, слъэгъуами сщыгъупщэжат апхуэдэ уэшх. Зэрыкъудамэншэрт, ахъум уафэм уридэкIуей хъунут. Абы и налъэ жанхэм бадзэуэгъуэ выкIэм хуэдэу узэпрахулэкIт. А удыным ди
шыдри къызэщIигъэувыIыкI хъуат. АпщIондэху сэри шыдым бзаджэр тестхъуэрт. Сэ шэч къытесхьэжыртэкъым псыр къызэриуами, ди анэм къижыхь-нижыхьу бжьэпэм зэрытетми.
Сытми, дызэрызехьэурэ бгым дыкъох. Мэзым дыкъыщIэкIыжыным зыкъом иIэу, Щхьэлыкъуэшхуэ и хъущIэ макъыр зэхызох.
– ДаIуэт, Шариф, – ерагъыу къыжьэдэIукIащ Сэлим. АрщхьэкIэ жэуап естакъым: а псы къиуам хуэдиз гузэвэгъуэрэ
уэшхыпсрэ си тэмакъым телът. Дэ бгым дыкъох. Щхьэлыкъуэшхуэ, ди лъабжьэмкIи щIэж фIэкIа умыщIэну, мывэжьхэр ди лъэгум щызэрегъажэ, ди щхьэм щызэреудэкI. Уз фэстын жыхуиIэу, дынэмыс щIыкIэ къытхуодалъэ.
– А псым дитхьэлэмэ, сыт тщIэжыну, Шариф? Нанэ диукIынкъэ итIанэ? – гъынанэу къызогуо Сэлим. – УэI, нанэ къэкIуауэ абдей щыт хъунщ тхьэ. ПэжIэ, Шариф?
– Пэж хъунщ, – жызоIэ сэ, ар зэрыпэжым шэч къытезмыхьэ пэтми. Ауэ сигукIэ Сэлим ауан сощI, «Псым дитхьэлэмэ, нанэ диукIынкъэ? ХьэлIамэ уиукIыжын?.. Е нанэ къэкIуауэ псы Iуфэм щыткIэ, сыт дунейм абы къытхуищIэфынур? Сыту уделэ мыгъуэ, Сэлим, уэ. А-а, нанэ, псы къиуам пэлъэщыну жысIати нышэдибэ. Хъуащ ар! Щхьэ пумыгъэлъэщрэ иджы? Апхуэдэу жыпIэу Алыхьыр щхьэ къыумыгъэгубжьрэ иджыри? Мес, иджы псыр къригъэуащ. Абы сыхуэмеямэ, гуэныхь къэсхьынтэкъым. Емынэм ихь а шыгъужь тIэкIур? Аращ псори зи ягъэр», – си щхьэ сыхуэшхыдэжу си гур къогъыкI. Аргуэру Сэлим къызоджэ: 132 – Шариф, ей, Шариф! Нанэ къэкIуауэ щытмэ, дитхьэлэфын а псым?
– Хьэуэ. СыщIумыгъэпсэур сыт уэри?! – сыхуогубжь абы.
Ауэрэ мэзым дыкъыщIокIыж. ЗэкъуэшитIми ди нэхэр зылъыхъуэр зыт: ди анэрт. ИкIи къыдолъагъу ар. Дэ псым дыщышынэжтэкъым иджы. Щхьэлыкъуэшхуэ дэнэ къэна, апхуэдэ мин зэхыхьами, дамытхьэлэфыну къытфIэщIт ди анэр абдей щыту. Лъэбакъуэ щитI хъункIэ тпэжыжьэ пэтми, ди анэ IэплIэм дихуэжауэ къытщыхъужти, дызыщышынэжын мы дунейм тетыжтэкъым. Ди анэ гужьеями, псым дыхыхьэн и гугъэу гузавэу и
Iэ-и лъэр къещI, зокуэфэуэж. Ар ищхъэрэкIи йожэх, ипщэкIи
дожеиж. АрщхьэкIэ дэнэкIи псы къиуащ. Уеблэмэ дуней псор псы къиуам зэщIищта хуэдэ, хъущIэ макърэ мывэ зэрышхрэ фIэкIа зэхэпхыжкъым. Аслъэн абрагъуэжь хуэдэ, и пщэцыр гъэкIарэ и тхыр уфафэу, Щхьэлыкъуэшхуэ йогъуэхъуэх. Дауи, къарущ ар. Къытхуэпабгъэу мобдей тет ди анэр къыщыдимыгъэкIуалIэкIэ, къару дыдэщ ар. Псы ар сытми – аслъэныхъущ. Хьэуэ, псыщ. Аслъэну щытамэ, ичэтхъами, къыфIэкIуэнт абы ди анэр. Ауэ мыбы утегушхуэ хъунукъым – урихьэжьэнущ. И бынищми, и щхьэми, ди адэми
хуихъумэ анэпсэ закъуэр занщIэу хиудынурэ ежьэжынущ. Сэлими сэри ди анэм дытегужьеикIащи, псы Iуфэ дыдэм дыIухьауэ, «умыгузавэу IукI, IукI!» – жытIэу докIий. Модрейм нэхъ чэнжыпIэ къигъуэтын и гугъэу, псы Iуфэр къызэхежыхь. Баш гуэри иIыгъщи, псым и кууагъыр къищIэну хоIэбэ. АрщхьэкIэ дунейр зыкъутэ псы Iэлым: «Си кууагъыр си теплъэмрэ си макъымкIэ щхьэ умыщIэрэ?» – жыхуиIэу, мэпэбжьауэри, ди анэм и башыпэр щIеуд. ИтIанэ ди анэм и бостеикIэр дрехьейри къыхыхьэну хуожьэ.
Апхуэдэу куэдрэ зэрызекъуащ ди анэмрэ псы къиуамрэ. Ауэрэ пшапэр зэхэуэу хуежьащ. Иджыт псыр тепщэ дыдэ щыхъуар: абы и макъым дуней псор ищтат. Сэлими сэри хьэкъыу ди фIэщ хъуащ нобэрей IуэхукIэ ди анэм дызэрыпыкIар. Шыдыр щIэттIыкIауэ щыдутIыпщым, арэзыуэ и Iэри и щхьэри къищIащ ди анэм. Дэри, «кIуэж, кIуэж!» жытIэу, дыкIийуэ сыт хуэдиз Iэпэтэрмэш дымыщIами, е гурыIуакъым, е, гурыIуэпами, къыдэдэIуакъым: псы Iуфэм IукIтэкъым ар. Зы цIыху закъуи гъуэщауэ е щыуауэ псым къыIухьэркъым. Ди анэми кIуэжын дзыхь къыттрищIэркъым.
Зэманыр ауэрэ дэ къыдэжьэнт? Дыгъэри, – а махуэм гущIэгъуншэу къыщIэкIынти, – ди гузэвэгъуэм и нэр къыхуиуфIыцIри, къухьэжащ. Ауэ Сэлим сэрэ иджыри тлъагъурт псы Iуфэм къыIут ди анэр. ИкIи жэщ псом тхурикъун гушхуэныгъэ абы къытхилъхьэрт. 133 жащ. 134
– КIуэ, шыдыр къепхыж. Сэ шыудзыр къесхьэхынщи, ди тIысыпIэ згъэхьэзырынщ, – щыжысIэм, Сэлим сабырыбзэу IукIащ.
Ди насыпыр псыпэм ихьыпауэ къыщIэкIынтэкъыми, къэпым игуауэ илъ шыудзыр пхъэм зэрытелъа лъэныкъуэмкIэ гъущэт,
уеблэмэ тIэкIуи къэплъауэ хуабэт, къэпми и джабэр гъущэу къэнат. Псыф хъуар шыдым хуэзгъэтIылъщ, гъущэр щIым изудэри, гъущапIэр ищIыIуу къэпыр тезубгъуэжащ. Ди гъуэмылэ тIэкIуми, къэп щIагъым щIэлъати, зэран екIатэкъым. Нышэдибэ ди анэм и Iэгум ипщIэнтIыхьауэ щыта шыгъум апхуэдиз уэшхыпсым щыщ лъэIэсу псыф хуэщIатэкъым. Ари гъущабзэт, уеблэмэ зэкIэрыгъуэжри упIэщIыжауэ бэлътокум кIуэцIылът. Зыри жызмыIэу къасщтэри, псы къиуам хэздзащ ар. СигукIэ «уитхьэлэнкъэ иджыри?» – щIызгъужу. Ауэ, гъэщIэгъуэныракъэ, Сэлими сигу илъыр къищIауэ:
– Нанэ къигъэжэн иджыри? Хуэфащэщ, – жиIэри зиущэхуАдрей гъуэмылэхэри ди анэм зэрызэкIуэцIилъхьам хуэдабзэти, дытIысри джэдыкIэ зырызыр, шыгъуншэу, тфIэIэфIыбзэу тшхащ, бжьын цIынэри тетшхыхьыжащ. Мо тIэкIуи дызэIурыуам, шыудз къэплъами дыкъызэригъэхуэбэжар тхузэхыхьэжри, дызэгъэкъуауэ дыщысурэ дыIурихащ.
Куэд дэкIа, мащIэ дэкIа, тIэкIу сыкъэпIыщIауэ икIи сыкъэшынауэ сыкъызэщыумэ, слъэгъуар зэрысIуэтэжыфын мы дунейм теткъым: «Анэ!» – жысIэрэ сухмэ, сщIэркъым ахъум. Жьыр къыздеуэ лъэныкъуэмкIэ и IэлъэщIыр къыIуипхъуауэ, ди анэр щыст. Си нэм сыщIэIуэтыхьащ. АрщхьэкIэ пэжт: пщIыхьэпIэтэкъым – щыст ди анэр. ХьэмбыIуу щыст, щыст IэлъэщIыр къытщхьэщиIыгъэу. Сэ зыри схужыIэжыртэкъым, ауэ щтэIэщтаблэ сыхъуат. Си пIейтеиныгъэм Сэлими къыдэушащ. Абыи зыри жимыIэу, мыдэ пIэ хуабэм хэлъ и гугъэжу, жейбащхъуэу ди анэм и IэплIэм зригъэщIэжащ. Псыр къиуауи ищIэжтэкъым абы. Сэри арат. Ди анэр тIуми дяку къыдэтIысхьауэ дызрикъузылIэрт. Зэ и нэгум, зэ и бгъафэм, аргуэру и нэгум дыхуихьт. Сэлим занщIэу жеижа щхьэкIэ, сэ
иджыри IэплIэ хуэсщIт, зескъузылIэрт ди анэм. Ар сабырыбзэт, и нэм къыщIэжурэ нэкIум къытелъадэ нэпсри сабырт, хуабэт, къарут. Иджыпсту дунейр зыкъутэу еутхъуэх Щхьэлыкъуэшхуэ нэхърэ нэхъ къарут а нэпсыр. Ар къызыхэжыр анэгурт, анэпсэрт, анэ лъагъуныгъэрт.
– Жей, тIасэ, жей. Уеша мыгъуэщ, – жи ди анэм. Ауэ сэ жеин си Iуэхуж? Анэбгъэм и IэфIагъыр жейм схуемыгъэтхьэлэу сыщысщ. Ди анэр псым дауэрэ къикIами сеупщIыну сигу къэкIкъым, хьэлэмэти сщыхъуххэркъым. Ар псы къи- зэрытекIуэнур уам зэрысщIэрэ куэд щIакIэт. Иджыпсту сэ сызыхуейр анэбгъэрти, ар къэзгъуэтыжауэ хуиту гу щысхуэрт. Сэлими сэри къыдэшэкIа анэ лъагъуныгъэр
къыдэхуэбэкIт икIи къыдэщэбэкIт. ДэркIэ дунейм теттэкъым абы нэхъ IэфIи нэхъ къаруи.
Ауэрэ нэху щащ.
– ФынакIуэ, тIасэ, иджы. КъежьэгъуафIэ кIуэдыжыгъуафIэщ жыхуаIэрати, дунеижьыр зыкъутэну зи гугъа псыри жэпхъыжащ. Ифх пхъэри. Теурэз ухъу – дыхуейкъым. Пхъэщэн щхьэкIэ мэз фыкъызэрыкIуэнур фухащ. Дгъэсын тIэкIу дыщымыщIэмэ, куэдыщэщ. Мыр зи псы къиуагъащIэ бэв нэщэнэщ. Гугъу дехьами, тIуэтэжынущи, хъарзынэщ, – жи ди анэм, пхъэр иридзурэ.
– Мы тIэкIур къидгъанэ, – жысIа щхьэкIэ:
– АIэ, аIэ. Зыри идмышу дикIыжыфащэрэт мы псы джаурым, – жи ди анэм.
– НтIэ, ныжэбэ дауэ укъикIат? – си пащIэкIэ сыщIогуфIыкI.
– Сэ сщIэ мыгъуэрэ. Алыхьым ещIэ ар. СыкъыхэпкIэри. – нэщхъыфIэу тIуми къыдоплъ ди анэр.
Арати, дыгъуэпшыхь зызыгъэпщкIужауэ щыта дыгъэр дунейм къыщытехьэм, дэри ди пщIантIэ дыкъыдыхьэжащ.
– А ныжэбэрей Iуэхум и гугъу зыми хуэвмыщIыж, тIасэ. БлэкIам цIыхур щIытебгъэгузэвыхьыжын щыIэкъым. Дыкъелащи, хъарзынэщ. Зывгъэхуэбэж иджы. Быдэу фыжей, – дигъэгъуэлъыжати, шхыIэн кIапэр тхущIиупщIэри, езыми и щыгъыныр зэрихъуэкIыну адрей пэшымкIэ щIыхьащ ди анэр.
Абы лъандэрэ куэд щIащ. АрщхьэкIэ нобэр къыздэсым къыхуэщIэжкъым ди анэм а жэщым Щхьэлыкъуэшхуэ нызэрикIауэ щыта щIыкIэр. ПщыхьэщхьэкIэрэ дызэхуэсыжа нэужь, ди адэр дыхьэшхыурэ зэзэмызэ щеупщIыж щыIэщ иджы:
– Дауэт жыпIа, фызыжь, а псы къиуам узэрикIар? Ы?
– Сэ сщIэ мыгъуэрэ? СыхэпкIэри сикIат, – жери и бынхэм къыдоплъ ди анэр. Ауэ Сэлим сэрэ дощIэ ди анэр Щхьэлыкъуэшхуэ нызэрикIыгъар: анэ лъагъуныгъэрт псы къиуам и къарум текIуэу ар низыхар.
Псы къиуа Iэджэ нэхърэ нэхъ лъэщщ а анэ лъагъуныгъэр
иджыри.
Пэжкъэ, ди анэ? 135 Усыгъэ Анатолэ
ГУМ ТЕЛЪ 136 Поэмэ I
Си поэмэр стхыну къыщIызодзэ,
Гухэлъ мафIэ усэхэм щIызодзэ.
Зэрылъагъухэр фIыуэ фыкъедаIуэ,
Гум щызгъэвыр схуэхьыжкъым си закъуэ.
Псэ зыIутхэм сэркIэ я нэхъ лъапIэр
Хъуащ спэIэщIи, сехьыжыр и бампIэм.
ЦIыху сурэтым ситыжкъым куэд щIауэ,
Сопсэу лъагъуныгъэм гъэр сищIауэ.
«ЩIыдигъащIэр псоми сыт и щэхур?» – СхужыфIэну зэми сэ къысщохъур.
НыщIыфхуэсщIыр и хъыбар си мыгъуэм КъывгурыIуэну итIани согугъэ: Усыгъэ
БампIэм – тыншу зи закъуэр хегъащIэ,
Зэдэбгуэшмэ, гуауэр мэхъу нэхъ мащIэ. Ихужынкъым зэи сигу а махуэр,
Япэ дыдэу щыслъэгъуар си дахэр,
Гъатхэт, дэнкIи хужьу зэщIэгъагъэрт,
Бзум уэрэдкIэ жыг щхьэкIэм щагъахъэрт. ЗызыIуантIэу бгым къех лъагъуэ псыгъуэм
Тету пщащэ гуэр къыдыхьэрт псыхъуэм.
ЕуэкIыпIэ задэхэм, мыпIащIэу,
Щызэблихырт лъэр, темыгушхуащэу.
Нур къысхуэкIуэм жыжьэ къыщежьауэ
Сеплъырт, сщIауэ сэ Iэдакъэжьауэ.
Хуэму ар нэхъ благъэ сэ къысхуэхъурт,
АпщIондэхукIи и дахагъэм хэхъуэрт.
Зи къэхъугъуэу и Iэпкълъэпкъ щIалащэр
Къызэпхыщырт данэ бостей пIащIэм.
И щхьэцышхуэр щедзыхат и гупэм,
ИриIам ярейт балийм и Iупэр.
ЩIэгъэпщкIуат и нитIым гухэлъ мафIэ,
Нэхъ дахэж щIэхъукIт зэрызигъафIэм.
ТхьэIухудхэм хуэуса усакIуэм
ЖаIа псор кIэрылът абы и закъуэ.
Дзэл къегъыххэм я зым сыкъыкъуэплъу,
СыкIэлъыплът абы сэ щэхурыплъэу.
КъысщыщIар езым къызгурымыIуэт,
Зэм сыкъэплъырт, зэм схудихурт щIыIэ. 137 138
Усыгъэ
Сеплъми и дахагъэм сыхигъащIэу,
Къыслъимытэт гу а къупщхьэ гуащэм. * * *
КъыщIэкIуар и закъуэ сыт мы псыхъуэм,
ЗыфIэсщынур иужькIэ «си мыгъуэ»?
Щритауэ мы псынащхьэм пIалъэ,
Ара и гъэфIэн-и щIалэм пэплъэу?
Хуейуэ щытмэ псынэм щыщ ихьыну,
Дэнэ щыIэ абы и пэгуныр?
Хьэмэ и пкъы пщтырыр псынэпс щIыIэм
Ара фIэфIу мащIэу хигъэупщIыIуэм?
И хъыджэбз хъуэпсапIэхэм щэху дыдэу
КъэкIуат бгъэдэсыныр и мураду?
Хэт ищIэн цIыхубзым и гум илъыр,
Щэхуу и псэр зыхуеIэ-зыхуэплъэр.
Псынэ къабзэм и сурэт дахащэр
КъыщыхэщкIэ, пыгуфIыкIыу мащIэу,
Щысри, хъухукIэ мазэ къыщIэкIыгъуэ,
ЗимыIэжьэу тэджыжащ си дыгъэр.
Техьэжащ лъэс лъагъуэм ар мыпIащIэу,
Зэрыздихьыр мы си гур имыщIэу. Псыпэр здэкIуэм псыкIэри ирожэ,
Зы жаIамэ, адэкIи кIэлъобжэ.
ИлъэсипщIкIэ сызэIэбэкIыжри,
Зиукъуэдиижащ си гукъэкIыжми, Усыгъэ
Псалъэм псалъэр екIуу кIэлъыхьауэ,
Си гукъеуэр жысIэжынщ гъэхуауэ. ЩIауэ куэд сыщеджэ пэтми къалэм,
ГукIи псэкIи сэ сыкъуажэ щIалэщ.
Къэблэгъам щэбэтыр, зызмыIэжьэу,
СыкъокIуэж, сыпIащIэу, ди унэжьым.
Сыкъыхуоджэ си анэм усэщIэ,
Къысхуеший езыми зы джанэщIэ.
ПщIантIэм, хадэм сыщоIэуэлъауэ,
(Мыр жэнэти, къалэм елъытауэ).
Зэзэмызэ гуахъуэ-шэмэдж тIыгъыу,
ДокIуэ губгъуэм, си адэм сыдэщIыгъуу.
Хъуам шэджагъуэ, дытохьэжыр пщыIэм,
Губгъуэм щыпшхым нэхъ IэфIу сыт щыIэ.
Инэхъыбэм псыхъуэрщ си хэщIапIэр, – БлэкIа сабиигъуэм и гущапIэр.
Япэу слъагъум хуэдэу, сыгумащIэу,
Къызоплъыхьыр ди ауз дахащэр.
Мэз гуэрэнхэр зи IуфитI ди псышхуэм,
Ди къурш щхьэхухэм сеплъурэ согушхуэ.
Толъкъун Iэлхэр сфIэфIщи къэзгъэIэсэм,
Нэхъ уэрыпIэ дыдэхэм сыщосыр.
Мывэ я нэхъ инхэм зызопщытыр,
Зыхуэдизыр си къарур къэсхутэу.
Апхуэдэххэу си махуэр согъакIуэ.
Ауэ мо дыгъуасэ слъэгъуа закъуэр,
Доуэ мэкъу, аргъынэхэр етхьэкIыу,
ПщIэнтIэпс шыугъэр IэщIкIэ етлъэщIэкIыу. 139 140
Усыгъэ
МафIэ щэхур си бгъэм къыщIэзыдзэу,
Ежьэжар бэлыхь сэ сыхэзыдзэу,
КъэмыкIуэну пIэрэ псынэм нобэ?
Сэ аращ иджы сиIэжыр плъапIэу. * * *
Махуэ щIагъуэ дэзмыгъэкIыу псыхъуэм
Зыщысплъыхьт сэ а пщащэр къэслъыхъуэу.
Псынэгъуагъуэм хуэму сетIысылIэрт,
Си гукъеуэр абы есIуэтылIэрт.
Таурыхъ гуэрхэм зэрыхэтым хуэдэу,
Зыхуэзгъазэрт къэхъугъэм мыпхуэдэу:
Псыхъуэ, дэнэ уэ здэпхьар си пщащэ
Апхуэдизу сызыщIар гумащIэ?
Псынэ, дэнэ здэкIуэжар си дахэ
ГуфIэгъуэншэ сщызыщIар си махуэр?
Лъагъуэ, уэри зыри хыумыщIыкIыу
Ара, зи гухэлъым срищIыкIым?
Жьыбгъэ, жыIэт, сытхэр уиIэ лIыгъэу
КъысхуэбгъуэтыжынымкIэ си мыгъуэр?
ЩIэту щытмэ ар уи щIагъым, мазэ,
СыщI здэщыIэм зыгуэру щыгъуазэ.
Уэгу лъащIэншэ, уэри зы жумыIэу,
Щхьэ укъысхуеплъыхрэ щIыIэ-щIыIэу?! I
Япэу псэр щигъэпIейтейм гухэлъым,
ЩIэ щIэмыт IэфIагъыу абы хэлъым.
ПщIыхь дахащэу щIэкIт дунейр си нэгум,
ЩхъуэкIэплъыкIэт дэнкIи – щIылъи уэгуи. Усыгъэ
Дыгъэ бзийхэр къыстепсэрт нэхъ гуапэу,
Iэ къыздилъэрт жьыбгъэми нэхъ щабэу.
Жыги удзи сэ къысхуэгумащIэт,
СфIэщIт зблэкI псори лъагъугъуафIэ защIэу.
Дунеишхуэм сист и куэщI, сигъафIэу.
Дыгъэмыхъуэри къысфIэщIт дыгъафIэу.
Си гуи хэщIт – езым къызгурымыIуэу,
А гухэщIри IэфIт къызэрымыкIуэу.
ЗыхэсщIати зы къару телъыджэ,
Сыпэувыфыну сфIэщIт чынтыдзэм.
Насып-алъпым сфIэщIт сышэсыфыну,
СфIэщIт, дамэншэу, пшэм сыщесыфыну.
Япэ къэсым, субыду и Iэблэр,
Сыхьэзырт сэ есшэкIыну IэплIэ.
Къуршыпс уэрым хуэдэт си гурыщIэр,
КъысфIелъэну хэтт ар и псыIущIэм.
ГурыфIыгъуэр илъти бжьэпэтехуэу,
КъысфIикIыну си гум – сызэрихуэрт.
Ебгъэцырхъ къудеймэ шыкIэ налъэ,
КъиIукIынут си гущIэм пшыналъэ. * * *
Зэ Iуплъэгъуэм къыдэуш гухэлъым ЗыхэсщIащ сэ къаруушхуэу хэлъыр.
Зи фIэщ мыхъухэм а гурыщIэ къабзэр
ЯжесIэнт мыпхуэдэу, захуэзгъазэу:
Ар – езыр уэ къэбгупсысыжауэ,
Узыхуей хьэл-щэн кIэрыплъхьэжауэ, 141 142
Усыгъэ
ГущIэм щэхуу къыщепхьэкI сурэтым
Ухуэзэжу арщ, уэрамым дэту. Цыджан пощтыр – хъыбарыщIэзехьэщ.
ШэщIэху пощтыр Iуэхум къыхэмыхьэм,
Абы нэхърэ нэхъ пощтыфI щымыIэ,
Зэбгрех хъыбархэр темыпыIэу.
СымыщIэххэу, икъукIэ сщыхъуу гуапэ,
Сэ къысIэрыхьащ зы хъыбар кIапэ.
Бжьэпэтесхэм ящыщ фызыжь гуэрым
И къуэрылъхут ар, къикIауэ щыхьэрым.
ИIэжт мазэ школыр къиухыным,
ЗрикIуэну гъуэгур къыхихыным.
Жаннэт и цIэр, имыжагъуэт къуажэр,
Лъагъунлъагъу анэшхуэм къыхуэкIуэжырт.
Ди мэз лъапи псыхъуи фIэщIэщыгъуэт,
ФIэфIт щигъакIуэм и зыгъэпсэхугъуэр.
Ауэ щыIэт ежэлIа си гущIэм:
И анэдэлъхубзэр зэримыщIэр. Махуэ кIыхьым сыкIэрыст псалъалъэм,
ЗэзгъэкIэст жесIэнухэр селIалIэу.
Абы щыгъуэ тIури дыщIалащэт,
Нэхъ щIалэжт дэр нэхърэ ди гуращэр.
Лъагъуныгъэ тщIыну дыхуэпабгъэрт,
Дигу пIейтейхэр гухэлъхэм я абгъуэт.
Сыпэплъами сэ абы си фIэщу,
Бзэхыжат ар, ещхьу гъуэбжэгъуэщым. Усыгъэ I
Гухэлъ хадэм зэгуэр фитагъэххи,
Жьыбгъэ гуапэм Iэ къывдилъагъэххи,
Мазэ изым нур къыфхурикIыхыу,
Гухэлъ щэхухэр зэхуэфIуэтагъэххи.
Шэрэджыпсу Iэджэ ежэхауэ,
Дызэхуэзэжащ гъатхиплI дэкIауэ.
Нэхъ гъунэгъу кIуэ пэтми дызэхуэхъурт,
АпщондэхукIи зым адрейр къихьэхурт.
Жаннэ щеджэрт университетым ИнджылызыбзэмкIэ и факультетым.
Сэ сылажьэрт, вузыр къэзухауэ,
Журналист IэщIагъэр къыхэсхауэ.
ДэмыкIт махуэ дызэрымылъагъуу.
Гухэлъ хадэм дитт дэ, зыдгъэщIагъуэу.
Махуэм тIэу дыщызэхуэзи щыIэт,
Ди гурыщIэм мардэ лъэпкъ имыIэт.
Гухэлъ жыгым пызми мыIэрысэр,
КъыпэткIухьырт абы, демыIусэу.
Зэнзэныпсу къабзэт ди гурыщIэр,
Хуэгъэпсат дахагъэм ди гуращэр.
Мы дунейр къытфIэщIт дэр щхьэкIэ щыIэу,
ИIэ щхьэкIэ пэ, кIэух имыIэу. * * *
Гухэлъ хадэр – Тхьэ лъапIэм и тыгъэщ,
Япэ къэсым ирамыпэс фIыгъуэщ. 143 144
Гухэлъ хадэм, хэмытыххэу упщIэ,
НаIуэ щохъур мы дунейм и купщIэр.
Усыгъэ
А хэгъэгум уафэр щынэхъ къащхъуэщ,
А хэгъэгум щIылъэр щынэхъ щхъуантIэщ.
Удз гъэгъахэр щынэхъ щхъуэкIэплъыкIэщ,
Къуалэбзур щоушэ нэхъ телъыджэу.
Къыщыптопсэ дыгъэ бзийр нэхъ гуапэу,
КъыщыпщIехур жьыбгъэри нэхъ щабэу.
Гухэлъ хадэм зэгуэр уимытамэ,
Захыумыбжэ мы дунейм тетахэм.
Дыщыпсэу дунейр абы хуэдамэ,
Темытынут щIы хъурейм зэдауэ.
Гухэлъ хадэр псысэхэм я лъахэщ,
ЗэгуэкIуахэм щагъахъэ пщIыхь дахэщ.
Жаннэ сэрэ, насыпкIэ дыгугъэу,
Дитщ а хадэм, IэпэзэрыIыгъыу. Си хъыбарым къыпысщэным ипэ,
НыфхуэсщIынут сэ и гугъу си гуапэу,
Гъусэ адкIэ щытхуэхъуну щIалэм,
(Дыкъыщыздэхъуащ дэ тIур зы хьэблэ).
Ныбжьэгъу пэжу тIощI уимыIэфыну,
Зы къыуитамэ а тIощIым пэхъуну,
Бжы уи кIэн мы гъащIэм къыщикIауэ,
Зылъытэж дамитI уэ къыптекIауэ.
Адрей псоми япэ изгъэщауэ,
Си ныбжьэгъущ Ахьмэд сэ Iэджэ щIауэ. Усыгъэ
Ди унитIыр зэпэщытщ, зэхуэплъэу,
Зым и пщIантIэм адрейр удэплъэу.
ДызэрыщIэу сыткIи дохь ди гъащIэр,
ЗэIурылъщ ди ерыскъы игъащIэм.
ДыкъокIуэкIыр псэкIэ къысхуэпэжу.
Сэри ар пездзыхыркъым си къуэшым.
Махуэ дэкIмэ дызэрымылъагъуу,
Дыгъэпс махуэри къытфIощIыр пшагъуэу.
Зы хьэнтхъупс шынакъкIэ ар нэхъыжьщи,
Сыхуэныкъуэ мэхъу и чэнджэщ Iущхэм.
ФымыгъэгъуэщэнкIэ сыфщыгугъыу,
Къыхызошэ ди Iуэхум сфIэигъуэу:
ЩIалэ есщ, щхьэц фIыцIэщ, къарууфIэщ,
Зэзэмызэщ зэрыплъагъур гуфIэу.
УщIэплъамэ абы и нитI пIащэм,
КъощIэ куууэ зэрыхэплъэр гъащIэм.
ТэмакъкIыхьми, пцIы зэрызэхихыу
КъызокIуэкIыр – игу а зырщ темыхуэр.
Лъагъуныгъэр, пэжыгъэр и плъапIэщ,
И IуэхущIафэщ цIыху зэригъэлъапIэр.
Тепсэлъыхькъым езыр и зэфIэкIхэм, Iэдэбагъыр, гуапагъэр къобэкIыр.
ПщIэ нэхъыжьым, цIыхубзым хуищIыныр
Хэлъщ и хьэлым, къыпхухэмыхыну.
Зым и пшыни пхудемыжьууну,
Напэм щхьэкIэ зыкъыуигъэукIынущ. 145 146
Усыгъэ
ФIэфIщ макъамэ, усэ щIэдэIуну,
Дахагъ нэсыр псэкIэ зыхищIэну.
Къахэмыщу адрейхэм зыкIи
ЕкIущ, гурыхьщ абы и зыхуэпэкIи.
ЗыхуэсIуатэу си гурылъ-гупсысэ
Сэ а зырщ мы щIым щызиIэр гъусэу.
Куэд хэмылъ ди хьэлым зэщхьэщыкIыу.
ЖаIэ, уеблэм, фэкIи дызэщхьыщэу.
Дызэхагъэгъуащэу абы сэрэ,
КъыдоупщI: фызэмыкъуэшу пIэрэ? УкIуэтэхукIэ – бгыжьхэри йокIуэтыр,
Сэ къысфIощIыр насыпри апхуэдэу.
Ди насыпыр дыщэм ефIэкI фIыгъуэт,
Зытрамыгъаплъэм ещхьт нэ фыгъуэ.
Сыхуэсакъми сэ, хьэкъущыкъу къутэну,
СхулъэкIакъым ем ар щысхъумэну.
Жаннэ сэрэ ди зэхущытыкIэр
Махуэ къэсыхункIэ хъурт нэхъыкIэ.
Куэдрэ къэхъурт жесIэр зэхимыхыу,
СыпсэлъакIэ, трубкэр къытримыхыу.
Хъуат нэгъуэщI абы и зыIыгъыкIэр,
Япэрейм ещхьыжтэкъым и плъэкIэр.
Къыхыхьат хьэл гуэр сыщымыгъуазэу,
Къомыплъыщэу и бгъур къыпхуигъазэу.
Хамэ налъэ ислъагъуэрт и нэгум,
А зытIэкIури къытехьэлъэрт си гум.
10 Заказ №2618 Усыгъэ
Псынэ къабзэм хэзэрыхьа пшахъуэу,
Си гуфIэгъуэм гухэщI къыхэпшахъуэрт.
КIуэтэхункIэ си гуфIэгъуэм хэщIырт,
АпщIондэху къыхэхъуэрт си гухэщIым.
ИщIт гурыщхъуэм тIысыпIэ си гущIэр,
СфIызэIищIэрт, Iэншэу, си гурыщIэр.
Псэм къыщIэфт, псыдыуэ фIэкI умыщIэу,
Дзыгъуэм хуэдэу, къришхыкIт си гущIэр.
Къэхъуа псор къызгурымыIуэт щIагъуэу,
Зихъуэжт Жаннэ, си нитIымкIэ слъагъуу. I
Телъщ си стIолым и письмор си дахэм,
Сыту пIэрэ къитхыр си псэ махэм,
Зи Iуплъэгъуэ закъуэ сыхуэзэшу,
Зи хъыбар сыпэплъэм семызэшу?
Сыхуэныкъуэу псалъэ IэфI-гуапащэ
Зэтызочыр сэ письмор сыпIащIэу.
Япэ псалъэм си гущIэр къеуIэ,
Хьэуэ, мыр си пщащэркъым жызыIэр,
Ауэ, зызошыIэри итIани, Нызоджысыр мы тхыгъэ-гукъанэр:
«Сыпхуеижкъым. Псори лъэлъэжакIэщ,
Сэ иджы тэмэму къызгурыIуакIэщ –
ГъащIэр зэ фIэкIа къыщыдимыткIэ,
КъыIыумыхыу, абы псори епткIэ
ЩIым псэуа узэрыщымыхъунур,
Дыхьэшхэни уазэрыщыхъунур. 147 148
Усыгъэ
Гухэлъ гуэрхэр щытами пхуэсщIауэ,
Бжьыхьэ пщIащэу бжы пыщэщыжауэ,
Уи гур сытым щхьэкIи пебгъэсыкIыу
Упсэуным сфIощIыр зы къимыкIыу.
Лъагъуныгъэм сэ насып хэслъагъуэрт,
Ауэ сыт? – Ар къыщIэкIащ щыуагъэу.
Хуэмеиххэу икIи къамылъыхъуэу,
Абы щхьэкIи зикI нэхъыкIи мыхъуу,
Дапщэ псэурэ гухэлъым пэIэщIэу?
Ауэ щыхъукIэ, яхь абыхэм гъащIэр
Зэрыхуейуэ, зыми хуэмыныкъуэу,
Жьыр ямыщIэу къыщепщэ лъэныкъуэр.
Ди мурадхэр зыкIи зэтемыхуэ, –
Уи щхьэ Iуэху мы щIым уэ щызумыхуэ –
ГъащIэу уиIэр цIыхум уахуэлажьэу
ЕпхьэкIынущ бгъуэтыхункIэ лажьэ.
Сэ сыхуейкъым апхуэдэу гугъусыгъуу
Сытетыну мы дуней щтырыгъум,
Сыхуейщ нэгъуэщI гуэрхэм семыхъуапсэу,
Си жьэгу хуабэу, зэрыфIэфIу си псэм
ЕсхьэкIыну гъащIэр нэгузыужьу –
Сэ аращ бжесIэжыр уэ яужьу.
Арщи, уэрэ сэрэ дызэпокIыр,
Зы мафIэгум дисми, сэ сыкъокIыр.
СыногуэуэкIамэ, къысхуэгъэгъуи,
Къэгъуэтыж нэгъуэщI зыгуэр Iэпэгъуу». БампIэдэхыу фадэбжьэ сефауэ
СыкIуэжт унэм, тIэкIуи сыгувауэ. Усыгъэ
Къыщысхуозэ ныбжьыщIиплI си гъуэгум,
Я мурадыр иплъагъуэрт я нэгум.
Зым къыхедзэ: «Зы тутын дегъафэ»,
Адрейм жеIэ: «КъытхущIэдзэ мафIэ».
«Къытхуэгъуэт сахуалъэ», – жи, ещанэм,
СыкъокIуэт, сыкIэроувэ блыным.
ГурыIуэгъуэт Iуэхур зыхуэкIуэнур,
КIэухыфI абы зэримыIэнур.
ЗыкъыщысщIэжар сэ сымаджэщырщ,
Махуищ кIуауэ, еплIанэм и жэщырщ.
Си тхьэкIумэм макъ гуэрхэр къиIуэжырт,
Си нэгу щIэкI пычыгъуэхэм захъуэжырт.
Зым и теплъэр хъарпшэру къэсщIэжырт,
НаIуэу зэм си нэгу къыщIэлыдэжырт. Силъ зэрытщIэжам и гугъу фхуэсщIынкъым,
Ар нэгъуэщI хъыбарщ – зезгъэшэщIынкъым. * * *
Сыхъужыну си гугъами щIэхыу,
Си гугъам къыщыщIидзакъым Iуэхур.
Хъуащ кIыхь дыдэ си сымаджэныгъэр,
Пшэ къытрихуащ си уафэ бзыгъэм.
Махуэ къэскIэ Жаннэ сэ къысхуэкIуэрт,
ЗригъащIэрт си гур нэхъ зыхуэкIуэр.
Сигу ихужкъым иужьрей зэIущIэр,
(Абы щыгъуэ иужьу сымыщIэт).
Си пIэ лъапэм Жаннэ тест нэщхъейуэ,
Къыстегузэвыхьырт ямылейуэ. 149 150
Усыгъэ
Иджы, мисыр, мазэм нэблэгъауэ
КъыкъуэкIыжкъым. Сыт къэхъуар? Ар дауэ?
Ди цIыхугъэхэм зэпхыжаIыкIыу,
КъыслъоIэс хъыбархэм я нэхъыкIэр.
ЖаIэ ар нэгъуэщIым дихьэхауэ,
А дэзыхьэхам Iэпэгъу хуэхъуауэ.
Пэж хэмылъмэ, дэнэ ар здэщыIэр?
Къэслъыхъуэнут – Iэмал лъэпкъ симыIэ. I
Жаннэ и гур зыкIэрыпщIа щIалэм
И адэ-анэр къыщацIыхут ди къалэм.
И адэр лIыщхьэт, иIыгът къулыкъушхуэ,
Хуэкъулейхэт – арат зэрыгушхуэр.
«Фу, цIыхумэ!» – жаIэу дэтт уэрамым,
Ябжт езым фIамыгъэжар хьэрэму. Эдик хъужыр ахэм я къуэ кIасэт,
ИмыщIэххэт ишхым иIэу уасэ.
КъыжьэдэкIыр и жьэм – хуагъэзащIэрт,
Псори ибжт езым и IуэхутхьэбзащIэу.
ЩагъэкIати щIалэр ямылейуэ,
КъыпхуимыIэтынут зы баш лейуэ.
Къахуеплъыхт зыхэтхэм, зигъэпагэу,
Дэтт ди къалэм ар уэрамгъэдахэу.
Ди зэманым и лIыхъужьщ жыхуаIэм
Ебгъэщхьыну хэмылът зы хьэл закъуэ.
Сынилъадэу япэ, сымыубэу,
И сурэтыр фхуэсщIынщ сегугъупэу. Усыгъэ
Зэ къэфцIыхумэ пэщIэщIэгъу тхуэхъунур,
Сэ къысфIощIыр си телъхьэ фыхъуну.
Щхьэпэлъагэщ, езыр сырыхуфэщ,
Къэзылъхуам емыщхьу, щхьэц хъурыфэщ.
ПащIэ тIэкIуи тетщ, фызабэ бжыхьу,
ПцIы щиупскIэ, IэщIкIэ телъэщIыхьу.
ЗэщыхуэпыкIащ ар зэщIэлыдэу,
Дыдей лъэпкъ хэмыту, импорт дыдэу.
А зэманхэм джинсыр къежьагъащIэт,
Щалъэгъуатэкъым ди деж игъащIэм.
Щыкъузащ и джинсыр ямылейуэ,
Лъыгъщ абы вакъитIи, лъапэ тIейуэ.
И щхьэ тIэкIур фIыуэ елъагъужыр,
Дагъуэ лъэпкъ имыIэу къыщохъужыр.
Адрейхэм захегъэлъагыкIыр,
Къыщопсалъэм деж пщхьэпроплъыкIыр.
Гуп хыхьамэ, яфIыдохьэ жьантIэм,
Къыдехыж дапщэщи и бзэ лантIэм.
Къоубзэрабзэу псафэ уишэфынущ,
Псы уемыфэу укъишэжыфынущ.
Удихьэхыу жьэрыIэзэ дыдэщ,
ЖьэрыIэзэ щхьэкIэ, Iэпэ задэщ.
Зы лэжьыгъи тыншу хэмызагъэ,
Зы IэнатIи, уеблэм, Iумызагъэ.
Махуэ кIыхьым и зэш тригъэууэ,
Дэлъщ ар псыхъуэм, дыгъэм зригъэууэ.
Хъуам пщыхьэщхьэ, макIуэ рестораным,
Нэгузыужьу щегъакIуэ зэманыр. 151 152
ИцIыху псоми зы дзы гуэр яфIещыр,
Дзы фIэщынкIэ дзыбэхэрщ ерыщыр.
Усыгъэ
И къэхьпагъкIэ къалэм щыцIэрыIуэщ,
НэгъуэщI «щытхъуи» мызэкIэ имыIэ.
Хъыджэбз щIалэу къалэм дэсу хъугъэр,
ИфIэщыпэу, езым ей и гугъэщ.
Емыса ар «хьэуэ» къыжраIэу,
Ахъшэм бгы екъутэ, зэрыжаIэу.
Куэзыр джэгур зыхилъхьэ щымыIэ,
Къыщихьэхуи ахъшэ хъушэ щыIэщ.
ИригъэкIыу щытми ахъшэр уэру,
Хуэдизыбзэ къыхохъуэж аргуэру.
ЩIэп щIэшынми хуэмыхей а щIалэр,
ФщIы фи фIэщ, мэскъалкIи тезмыгъалэ.
«Хьэ хуэпащ» ныбжьэгъухэр къызэреджэр,
Арэзыщ езыри а цIэ леймкIэ.
Уеблэм, ар къыфIощIыр гъэфIэгъыбзэу,
КъызоплъэкI, уеджамэ, ифIэфIыбзэу.
Ар хьэ дыдэщ, яхуэпащ армыхъумэ,
ФыщIэупщIэ, жысIэр фи фIэщ мыхъумэ.
Ауэ Жаннэ а псом щымыгъуазэт,
И гурыщIэ тIэкIухэрт зэрыгъуазэр. Гур зэрыгъум ирижакIэщ дыгъур,
КъыщIэкIащ нахуапIэу си фIэщ мыхъухэр.
Есат Эдик, бэлыхь лъэпкъ хэмыту,
Нэ зрищыр и пIэм къыхэхутэу. Усыгъэ
ИщIэрт цIыхубз куэдым я тIасхъапIэр,
Зэращэжыр ахъшэкIэ я напэр.
Iэзэу идзырт абы и аркъэныр,
ФIэкIыфакъым Жанни а къапхъэным.
ЙокIуэкI иджы ахэр зэIэпэгъуу,
ЖыпIэпэнурамэ, зэщIасэгъуу.
Ресторанхэм махуэ къэс щегъафIэ,
Хэплъыхьауэ шагъыр щрегъафэ.
ДыщэхэкI, налкъуткIэ къыхуоупсэ,
Тхьэ щеIуэжыр Жаннэр и нэ-и псэу. «Волгэ» фIыцIэм ису кърешэкIыр,
Гуп здыхэтым, IэплIэ кърешэкIыр.
Зэм щыгъар етIуанэу щитIэгъэжкъым,
Тхьэгъу-Iэлъынхэр щIэх-щIэхыу ехъуэжыр.
Бостей лъапIэм нэхъ дахэж щIохъукIыр,
Адрей псоми ар къахолыдыкIыр.
Гухэлъ пудым и нэр къыщипхъуауэ,
НэкъыфIэщIхэр насып къыщыхъуауэ,
Жаннэ гъащIэр ирехьэкI, лъэтауэ,
НэгъуэщI дуней гуэр къыщыхутауэ.
А дунейр ухуащ, дыдейм емыщхьу,
Нэгузыужьыр, ахъшэр щынэхъыщхьэу.
Псэ Iуэху лъэпкъ абы щызэрамыхуэ,
Щапшыныжыр Iэпкълъэпкъым и щIыхуэр.
«ЩIэщыгъуэщIу ужэгъухщ» жыхуаIэр,
Фэ фымыщIэм, сэ фыкъызэдаIуэ: КъыфIэнамэ хьэпшып гуэрхэр и нэм,
КъыкIэлъыкIуэ махуэм щIэлъщ и унэм. 153 154
Зы Iуэху гуэрым уи псэр щыхуэпIащIэм,
Сыт апхуэдэу зэманыр щIэжьажьэр?
Усыгъэ
Ар – хуэпабгъэу къилъыхъуа щIэщыгъуэр
Нэхъ псынщIэжу къызыIэщIэужагъуэрщ.
КIэщIу жыпIэм, а псалъитIым къикIым
ХуокIуэ Эдик и дуней тетыкIэр.
Дунейм теткъым кIэух гуэр зимыIэ,
ИмыкIыжуи щIалэгъуэ щымыIэ.
Зэрыхуэзэу нэгъуэщI хъыджэбз щIалэ,
Эдик деж щикIынщ Жаннэ и пIалъэр.
Зыщ мы псом си жагъуэ хъууэ хэлъыр:
Зэрыхъуарщ зеиншэ ди гухэлъыр. Жаннэ епсэлъэну кIуат Ахьмэди,
Къигъэзэжкъым, хуежьами хэкIуатэу. КъыстегуплIэпауэ сэ гухэщIыр,
КъызэхызокIухь мы си пэш нэщIыр,
Зы дакъикъи псэхупIэ симыIэ – Дэнэ кIуа си лIыгъэр, си зышыIэр?
АфIэкI Iуэхум зыри къимыкIыну,
Къэгъэзэншэу дызэIэпыкIыну
Сигу къыщыкIкIэ, мафIэ щэхум сису,
ХощэIукI, сымаджэ хьэлъэу, си псэр.
Гугъэ щэхухэм я кIапэ нэху гуэрхэм
Сыщагъэгугъыж зэм нэхъыфI гуэрхэм.
Ауэ псори пшагъуэм хокIуэдэжри,
Насып гъуэгур сэ сфIызэхуокIуэжыр. Усыгъэ * * *
КъыщIохьэжыр Ахьмэд жэщ ныкъуэм,
Ауэ зэуэ сигу имыгъэныкъуэм,
Нэхъ къищтащи, хэтщ пыгуфIыкIыну,
Хэтщ и нитIыр сэ къысщигъэпщкIуну.
ЖеIэ Жаннэ къыхуэмыгъуэтауэ,
Я уэзджынэр ятрикъутауэ.
«Си ныбжьэгъу фэрыщIхэр мэхъур Iэджэ,
Ахэм ещхь уэ зыпхуэщIакъым фэкIэ.
ЕтIысэхи, зыри думыгъэхуу,
Плъэгъуа псор къысхуэIуэтэж гупсэхуу».
Арыншауэ Ахьмэд щыхуэзмыдэм,
Кърегъажьэ, еплъыхыу, мыпхуэдэу:
«Гу лъыптащ уэ сызэрыгуитIщхьитIым,
Я щыхьэтщ жысIэжхэм мы си нитIыр.
ХъыджэбзиплIрэ щIалищу зэгъусэу,
Сахуэзахэщ я фэтэрым щIэсу.
Бжэм сеуIури, Жаннэ къыщыIуихым,
И фэр пыкIри, сэлам къызимыхыу,
ТIэкIу пыгуфIыкIыну яужь иту,
Ауэ къемыхъулIэу а зыхэтыр,
ПIейтеигъэр зыщIыпIи хуэмыхьу,
КъызжиIащ фIэмыфIурэ: «КъыщIыхьэ».
Я бжэщхьэIум сызэребэкъуэххэу,
Сыхэхуащ гупышхуэ, сымыщIэххэу.
Ефэ-ешхэм и гуащIэгъуэ дыдэт.
Iэнэ кIыхьыр ерыскъым къикъутэрт.
Сыхэтат сэ сыкъикIуэтыжыну,
Гуп мыцIыхум сыкъыхэкIыжыну. 155 156
Зэтридзэу зэми и лъакъуитIыр,
КъыщIегъэщыр и куафэ хужьитIыр. Усыгъэ
Я нэхъыжьым ар сэ къысхуимыдэ,
«Гуп махуэбжьэ зэ къытхуефэт, мыдэ», –
Жери фадэр къысIэщIегъэувэ,
СыхоIубри, изотыж семыфэу.
СагъэтIысри, пащэ я хьэкъувэкъум,
Къызэрошэ хуэмурэ утыкум.
Ахъшэ гугъут щызекIуэр я Iэнэгум,
Зы гурыщIи къищтэкъым я нэгум.
Я уэршэрым хуабжьу утезашэрт,
Я хъуэхъу тIэкIухэри купщIэншэ защIэт.
Збгъэдэс пщащэр, и нэр игъэджэгуу,
И фIэщ дыдэу «гухэлъ къыздоджэгур».
«Дыкъэгъафэ», – жери сыкъыдешыр,
ШейтIан уджым, арти, сыныхешэ.
АдкIэ Жанни къызэрогъуэтыжри,
ЖиIэ хуэдэ «СщIэнум сыхуитыжкъэ»,
ЗыIурегъэтIысхьэ тутын псыгъуэр,
(Сигу щыхэщIыпар сэ абы щыгъуэт).
А щытыкIэр абы зэремыкIур,
ИщIэжатэм, зэбгъэжынти и гур.
КIуэтэхункIэ гупыр къызэщIоплъэ,
Сэри адкIэ къэхъунум сыпоплъэ.
Къофэ псори, зыр зым иужь иту,
ЗыIэщIэти фадэбжьэ яхэту.
И уэрэд щIэдэIуу «Бони-М»-м,
ЗызытIэщIи къахокIыр, ухуеймэ. Усыгъэ
Шэнтжьей къуапэм Жаннэ тегъэщIауэ,
Мэдыхьэшхыр, фадэм жан къищIауэ.
Тутын Iугъуэм блынхэр игъэмэхыу,
Я макъамэм зы зыхыуимыгъэхыу
Щыхъум, гурыIуэгъуэу псори слъытэу,
СыкъыщIэкIыжащ. Арщ зэрыщытыр».
«Сыту гуауэ, сыту хъыбар жагъуэ,
Си ныбжьэгъу, хэмылъу Iуэхум уи ягъэ,
Бгъэм щызэтепкъутэри си гугъэр,
Шыгъу тепкIутэжаи сигу уIэгъэм». I
Си ныбжьэгъум иIэщ шыпхъу нэхъыщIэ,
Си гум щыщIэр псэкIэ зыхэзыщIэ.
И дэлъху етIуанэу сыкъилъытэу,
Къыстогузэвыхь ар и фIэщ дыдэу.
Си Ахьмэдри акъылэгъу къищIауэ,
Саущий а тIум сэ Iэджэ щIауэ.
ЗэрыгъэIуща фIэкI умыщIэну
Хэтщ нэгъуэщI зыгуэрым сыпащIэну.
Чэнджэщ тынкIэ къатемынэ щIыхуэ,
(СифIщ армыхъумэ, си Iей зэрамыхуэ).
Ноби, мисыр, ди деж къекIуэкIауэ,
Топсэлъыхьхэр Iуэхум щхьэтечауэ.
Псалъэмакъыр Ахьмэд ирегъажьэ,
Зилъэфыхьыр и жагъуэщ игъащIэм:
«Си ныбжьэгъуу, уей, си ныбжьэгъу хъыжьэ,
Сэ бжесIэну аракъым умыщIэ.
Лъагъуныгъэр – гущIэм хидзэ мафIэщ,
ЗэрызекIуэр псэм ищIа унафэщ. 157 «Мэл Iэхъушэми къыхокIыр щIакъуэ,
Щхьэ зыкIэрыпщIа мы мыхъун закъуэм?!» – 158
БжесIэу щытмэ, умыщI щхьэрыгъажэ,
Къыумылъытэ сыпсэлъауэ пхъашэу.
Усыгъэ
Гугъущ гухэлъым уи гур къыщиуIэр,
КъызыгурыIуэнуи куэд щымыIэ.
Мы ди Iуэхур здынэсам тетщIыхьу,
Хъунукъым акъыл къыхэдмыгъэхьэу.
Сыхуэмей сыноплъу уунэхъуну,
Махуэ бзыгъэр жэщу къыпщыхъуну.
УощIэ, Жаннэ хъыбарыфI имыIэ,
Ахъшэ щхьэкIэ имыщIэн щымыIэ.
Игъэпудыжащ абы и щIыхьыр,
ЕпцIыжащ иIахэм хъыджэбз пщIыхьу.
Лъагъуныгъэм зы хьэл мыгъуэ иIэщ:
Уигъэхъужыркъым укъэзыуIэм.
Ауэ щыхъукIэ, уи псэм къедэхащIэу,
Зыгъэхъужыфынур нэгъуэщI пщащэщ».
«Ахьмэд зи гугъу ищIыр си лэжьэгъурщ,
Си лэжьэгъум нэмыщI, си ныбжьэгъурщ.
Сымаджэщым дохутыру щолажьэ,
Ящхьэщех сымаджэхэм я лажьэр», – АдкIэ Динэ псалъэр ирешажьэ,
И ныбжьэгъум топсэлъыхь гумащIэу: «Линэщ и цIэр, нэ къуэлэнщ, щхьэцыгъуэщ,
И ныбжьэгъухэм йолъэгэкI, бгы псыгъуэщ.
Удехьэх и теплъэм, лъагъугъуафIэщ,
ДэщIыгъуж абы зэрыщIыкIафIэр. Усыгъэ
Къэунэху модэм имыхьэл кIэлъыжэу,
Ялъэгъуакъым зэи ар хьэлыншэу.
БлоплъыкIыфыр зыхуэмей илъэпкъым,
Къищэху псори йокIуж и Iэпкълъэпкъым. ПщэфIэн Iуэхум фIы дыдэу хозагъэ,
Дэрбзэр Iуэхури пфIэщIынщ и IэщIагъэу.
Ящымыщ хъийм икIыу къызэIыхьэм,
Мылъкур ебж дахагъэм и зы Iыхьэу.
Ар щыгъуазэщ дунейпсо усыгъэм,
ПищI щымыIэ псэм и къулеигъэм.
ЩыщIэдэIукIэ гум хыхьэ макъамэ,
КъыфIыщIоткIур щэхуу нэпскъудамэ.
Ину псалъэу зыми зэхихакъым,
Хьэулеиным зэи дихьэхакъым.
Ирихужьэу и гум къыпылъадэм,
Ар ящыщкъым мылым нытелъадэм.
Псалъэ лей уелъэIукIи жимыIэну,
ЕщIэж фIыуэ езым щыжиIэнур.
ЗиIыгъщ уардэу, къыпфIэщIынущ пагэу,
Къыпщыхъунущ тIэкIуи зигъэщIагъуэу.
Ар къокIуэкI зэманым хуэмыхъуэжу,
И нэмысыр, щIыхьыр ихъумэжу.
ГъащIэм и фIыр кIэншэу егъэлъапIэ,
Анэ хъунырщ абы и хъуэпсапIэр.
А насыпырщ гурыфIыгъуэу иIэр,
Зэрыпхуихъуэжынуи зы щымыIэ.
Псэгъу къыпхуэхъумэ, Тхьэм къибгъащ уи унэр,
Фызыращ унагъуэр зыдэунэр». 159 160
Усыгъэ * * *
Си ныбжьэгъухэ, тIури фысфIэлъапIэщ,
Ауэ, фощIэ, сиIэр сэ зы плъапIэщ.
Ар гухэлъ зыхуэсщIыгъа бзылъхугъэрщ,
А гухэлъым пэлъэщкъым си лIыгъэр.
Фо шыугъэ пIухуамэ сыт хуэдэ? – Си гурыщIэр зэхэтхъуащ апхуэдэу.
СыволъэIу, бэлыхьхэм сыхэвмыдзэ,
Сызыс мафIэм пхъэ къыпэрывмыдзэ. Ахьмэд, зы гугъапIи щымыIэжу,
Ара Жаннэ сыпыкIыпэу пэжу?! Къэсщтэжауэ, мисыр, нобэ гуэрым
Сыкъоджэжыр сэ письмом аргуэру. Сызэсауэ фIыщэу сэ сцIыху хъэтIырщ
Бэлыхьищэ си псэр хэзыгъэтыр.
Псалъэ къэс бдзапцIэшэм хуэдэу хьэлъэщ,
КъыщыспсэлъкIэ си гум къытогъуалъхьэ.
Си пэш зэвым сэ сыщIэзэгъэжкъым,
СыкъыщIэкIкIи си Iуэхум зихъуэжкъым.
Сытехуэжкъым сэ мы дуней иным,
Хэзэгъэжкъым зыри сигу къииным.
Апхуэдэххэу си махуэр согъакIуэ,
Махуэм жэщри сэ кIылъызогъакIуэ.
Къемыхауэ ауи си нэбдзыпэ,
Сыхьэт бжыгъэр нэхущым носыпэ.
Пщэдджыжь пшэплъыр къыщищIым, си мыгъуэм,
СотIысэхри, хузотхыж мы тхыгъэр: Усыгъэ
«Хэт и жыIэ уедэIуа, си пщащэ,
Сэ къызгурымыIуэ, къысхуэмыщIэ,
Апхуэдизу уамыцIыхужыну
Зэман кIэщIым зэрызыпхъуэжынур.
Ущымыуэ, фIыуэ слъагъу си пщащэ,
Лъагъуныгъэр ар мыбжьыхьэ пщIащэ,
Ущыхуейм и деж пыщэщыжыну,
Е мыхьэпшып гуэр – хыфIэбдзэжыну.
Лъагъуныгъэм уи есэп имыщIэ,
Лъагъуныгъэм къимылъыхъуэ фIыщIэ,
Уи гум жиIэр уи щхьэм и унафэу
УещIыр псэм пхухэмыхын а мафIэм.
Ущымыуэ, фIыуэ слъагъу си пщащэ,
ГъащIэ гъуэгухэм уэ ущымыгъуащэ.
Зы гъуэгу закъуэщ гъащIэм иIэр пэжу,
Адрейхэр мэхъур Iэджэ – пхэнжу.
ЗэрыгъафIэу пситI щызэдэхащIэрщ
НаIуэ щыхъур и купщIэр мы гъащIэм.
Гухэлъ мафIэм зи псэр игъэхуабэрщ
И IэфI псомкIэ насыпри зэгуапэр.
Лъагъуныгъэм гу дэмыубзэрабзэр
Жьэгу мафIэншэм сыткIи ещхьыркъабзэщ.
Гухэлъ пудым нэр къыщхьэребгъапхъуэу,
Уемыжажьэ, уи щхьэц тIэкIур бапхъэу.
УнэлъащIэ лъапIэхэр я плъапIэу,
Мылъку фIэкIа ямыIэу нэкуи напIи,
Лъагъуныгъи дахагъи хуэмейуэ,
А псалъитIым къарыкIми хуэхейуэ, 161 Усыгъэ
Зэ Iуплъэгъуэм насыпыфIэ пфIэщIу,
УакIэлъыплъыжамэ, я псэр нэщIрэ,
НэгъуэщIыпсэм и хуабагъ хуэныкъуэу,
Дыщэм хэсми, яхудихуу щIыIэ
ЩыIэщ Iэджэ – ахэм уемыхъуапсэ,
ГъащIэ нэсым мылъкур хуащIкъым гъуазэ.
КъытхуищIахэм дэ мы гъащIэм тыгъэ
Я нэхъ лъапIэ дыдэр – лъагъуныгъэр –
Хыумыгъэзэрыхь уэ нэгузыужьым,
ФIыцIэ фIэпщкIэ фIыцIэ хъункъым хужьыр.
Ди махуэфIхэр си нэгу къыщIыхьэжу,
Сэ сызоупщIыж къытезгъэзэжу:
Мы дунейм темыт зи закъуэу къуаншэ,
Хэт лъэкIа утришэн гъуэгу къуаншэ?
Сыгубжьауэ пхуэсщIыркъым гукъанэ,
СынолъэIуу арщ: си гъусэу къанэ.
УсIэщIэкIыу уежьэжми, си дахэ,
Умыбгынэ гухэлъым и лъахэр». I
Гухэлъыншэу и дунейр ихьыну
Ухуэупсэ жагъуэгъуми мыхъуну.
Лъагъуныгъэр – цIыхупсэм и дамэщ,
Насып жыгым и дыщэ къудамэщ.
Лъагъуныгъэрщ дыгъэр къыщIыкъуэкIыр,
Пшэплъ къыщIищIыр, мазэр къыщIыщIэкIыр.
Вагъуэ лыдхэр уэгум къыщIиувэр,
Нэхущвагъуэм тIэкIу зыщIигъэгувэр. 162
11 Заказ №2618 Усыгъэ
Гулъ къыщIищIыр, жыгхэр къыщIэгъагъэр,
Къуалэбзухэм уэрэдкIэ щIагъахъэр.
Жыгей мэзыр щэхуу щIэIущащэр,
Жьыбгъэр гуапэу тхьэмпэм щIедэхащIэр.
Удз гъэгъам мэ гуакIуэ къащIыпихыр,
Бжьэхэм фо удзыпэм къыщIыпахыр.
Псынэ къабзэр шкIурэу къыщIыщIэжыр,
Ажэгъуэмэр пIащIэу къыщIыхэжыр.
Псыежэхым щIищIыр Iэуэлъауэ,
Гуэдз щхьэмыж нэгъунэ щIэщэнауэр.
Лъагъуныгъэр щIэнэкIалъэ зыщIхэм
Нэхъ тхьэмыщкIэ щыIэу сэ сымыщIэ. Мы жысIахэр уэри сэри дощIэ,
Дэ тщIэ щхьэкIэ, щыIэщ ар зымыщIэ.
Хэзмылъхьами куэд дыдэ щIэщыгъуэу,
Сэ къысфIощI жысIауэ ахэр игъуэу. Си поэмэм «хуэзда» усэ фащэм
Имызагъэу, къыщхьэщыкIыу мащIэу,
СиIэщ сэ зы усэ. Iэджэ щIауэ
ФIыуэ слъагъу си пщащэм хуэзгъэпсауэ.
Зэрыстхам хуэдабзэу фыкъеджамэ,
Сщыхъунт гуапэ, Iыхьэлейм икIауэ:
«Гъусэ пэж мы щIым къыщызгъуэтыну
Сымыгугъэжыххэу афIэкIа,
Лъагъуныгъэр – цIыху гъащIэм и дыгъэщ,
Мы дунейр аращ зэтезыIыгъэр. 163 Усыгъэ
ГухэщI кIыхькIэ си дунейр уэлбанэу,
Сыпхуэзащ уэ, дэнэ укъикIа?
Дыгъэ нэкIуу, нурыр къыпщхьэщихыу,
СымыщIэххэу укъысхукъуэкIащ.
Си уафэгур, пшэр щызэбгрыпхури,
ЛэгъупыкъукIэ уэ схухэбдыкIащ.
Зи макъ гуапэм псэр игъэгумащIэу,
Зи нэ бзийхэр мафIэу къыщIэкIа,
Си щхьэц тхъуахэр бгъэфIэну упIащIэу,
УщIалащэу, дэнэ укъикIа?
ЖыIэт, сэщхьу, уэри ущыщ гъащIэм,
Хьэмэ псысэ гуэр укъыхэкIа?
Тхьэ Iэмыр хэмылъмэ, удахащэу
Апхуэдизу, дэнэ укъикIа?
Къысхэплъхьэжу уэру къаруущIэ,
Зезбгъэпщыту схузэфIэмыкIам,
Сабиигъуэу си дунейр IэфIыщэ
КъысщыпщIыжу, дэнэ укъикIа?
ЩыIэмэ гухэлъ къыщIихуу нэпсыр,
УэркIэ нобэ ар си нэгу щIэкIащ.
Си насып гува, си гъащIэ, си псэ,
Си гуфIэгъуэ, дэнэ укъикIа?»
Гъатхэ пшыхьу, дызэхуэгумащIэу,
А сатырхэм щIэзгъэдэIут си пщащэр.
Гухэлъ IэфIу дэ тIум дяку дэлъахэм
Я фэеплъу сэ сохъумэ ахэр. 164 Усыгъэ ГъащIэ-хышхуэ, хэт хьэфэ гъэпщакIэ,
Хэт кхъуафэжьей цIыкIукIэ, хэт кхъухь инкIэ – Дытехьащи, щхьэж зэрыхуэщIакIэ – Дэ дыщосыр псори уи толъкъунхэм.
Демызэшу къунтххэр зэфIыдощIэ,
Идодзыхыр хъыхэр уэ уи лъащIэм.
Дожьэ махуэ ди кIэн къыщикIынум –
Ди насып-бдзэжьейр къыщыкъуэкIынум.
Ди мурадым дылъэIэс щытфIэщIым, –
Зэтрекъутэж псори уи жьапщэм.
ДокI зэмани, ифI зыкъыбошэжри,
Гугъэ нэпцIхэм псэр зыщIогъэшэжыр.
Кхъухьым исым джейр хуощIыжыр плъапIэ,
Адрейхэм – щхьэж езым фIэлъапIэр.
Апхуэдэххэу дыбогъэхь ди гъащIэр
ДыщIэтIысыкIыхукIэ уи хы лъащIэм. ФIыуэ слъагъурат, насыпу слъытэу,
Си дыщэ бдзэжьейуэ си пщIыхь хэтыр.
Ауэ къунтхкIэ ар къысхуэубыдакъым,
Хъы зыIыгъхэм сэ сыхиубыдакъым. I
Мы поэмэр стхат сэ Iэджэ щIауэ,
Iыхьэ гуэрхэм сетхъунщIэуэжауэ,
Сэ иджы фи пащхьэ ар нызолъхьэ,
Къызэрыфщыхъунуми сыпоплъэ. 165 166
Усыгъэ
ЗэманыфI алъандэм дэкIыжами,
Си уIэгъэр нобэми кIыжакъым.
Къэятэжу къохъу сыщигъэгуIэ,
ФIарий тхьэмпэ теплъхьэкIи мыувыIэ.
УзхуэIэзэм и деж сыщыIами,
Пэж мыхъуа абыи къызжиIахэр.
И хущхъуэгъуэ гухэлъым щымыIэ,
Гум телъ дыркъуэм хэгъуэщэж имыIэ. ЩхъуэкIэплъыкIэщ дунейм и IуплъапIэр,
Ауэ, Iупхъуэр Iупхрэ уIуплъапэм,
ЩIэ щIэмыт икIагъэу щызэрахьэм,
Хьилэшыхэм пцIыуэ щызэрахъэм.
Ди лъэхъэнэу ябгэр хъийм икIауэ,
Уи емыкIуи екIуи зэхиджауэ,
Мажэ щхьэхьу, Iуэху пхэнжхэм тегушхуэу,
И «гъущIыш» шхуэIуншэм иригушхуэу.
ЛъапIэныгъэу гъащIэм къыдекIуэкIхэр
ДадзэжакIэщ Iэджэм хьэрэкъуакIэ.
Хьэл-щэныфIу псэм хуэхъужхэм купщIэ,
Япэм ещхьу, ямыIэж щIэупщIэ.
МылъкукIэ фIэкI къапщыжкъым лIым и лIыгъэр,
Кърадзэжкъым псэм и къулеигъэр.
Инэхъыбэр, псэм теплъэкъукIауэ,
Пкъым хуолIыщIэ, Iыхьэлейм икIауэ.
Хъуащ цIыхугур мывэм нэхъ нэхъ быдэ,
Зыхэлъыжыр гущIэгъу мащIэ дыдэщ. Усыгъэ
Допсэу, напэншагъэм десэжауэ,
Хабзэншагъэр хабзэ тхуэхъужауэ.
Ди зэманым щыгъуэ, я фIэщ дыдэу,
Лъагъуныгъэ ящIт, иджы хуэмыдэу.
Иджы, нэгузыужьым халъытауэ,
А щэху IэфIым ироджэгу, етахэу.
Хуитыныгъэр – мыщхьэзыфIэфIыгъэ,
ПщIэну уи гум къыпылъадэу хъугъэр.
Хуитыныгъэр – хабзэм ухуэпэжу
Упсэунырщ, уи псэм ухуитыжу.
Зи гурыщIэр жьгъейуэ изыкъухьыр
Хуэдэщ зэсылIэн зимыIэ кхъухьым.
Дахагъ нэпцIым итщи и Iумэтым,
Дахагъ нэсыр имыщIэж зыхуэдэр.
Дунеижьым псэкIэ зиужьакъым,
И акъылкIи жыжьэ ар нэсакъым.
Ахъшэм, мылъкум псэр я кIэрыдзэну
ЩытыхункIэ фIым ар хуэмызэну,
ЛъапIэныгъэу илъытэжкъым напэр,
Мылъку фIэкIа иIэжкъым нэгъуэщI плъапIэ.
ЩIыхьым, напэм мылъкур къыпэхъункъым,
БгъэцIууакIэ гъуаплъэр дыщэ хъункъым.
Уэмрэ щIымрэ тхузэтезыIыгъэ,
ПщIэ хуэтщIыфкъым къытхуэпщIахэм тыгъэ.
Зыхэмылъхэм ди Iуэху – дыхоIэбэ,
Уэм идоку, щIы щIагъми дыщIоIэбэ.
Кхъухь гъуазэншэм ещхьщ мы дунеижьыр,
Хузэхэмыхуж сэмэгуи ижьи. 167 Усыгъэ
Уафэм, щIылъэм яку дэлъ хабзэ быдэр,
ЗэрытлъэкIкIэ дэ зэтыдокъутэ.
А Iуэхугъуэм фIы къримыкIуэну,
Ар къэхъугъэм къытщIимыгъэкIуэну.
Жэнэт хадэу мы дуней дахащэм
Щхьэ дымыпсэуфрэ дыхуэфащэу?!. ФитIнэ лъапсэу дунеижь абрагъуэм
ЕгъэкIуэщI цIыхугъэр, ещхьу благъуэм.
Ныщхьэщыхьэпащи ар щыхупIэм,
Къимыгъазэм – унэхъуащ цIыхубэр. Ныкъусаныгъэу хэлъа гуэрхэр гъащIэм
НыфхуэсIуэтэжащ сэ, тезмылъащIэу.
НывжесIами ахэр къытезгъазэу,
А вжесIахэм сэ къезмыгъэгъазэ. * * *
ЛIэщIыгъуитIыр щызэблэкIым щыгъуэ,
КъысщIихуащ сэ а тIуми я жьыбгъэр.
ЗэIищIамэ зым си гущIэ тIэкIур,
КърихулэкIащ адрейм си нэкIур.
Лъэхъэнэжьым иIамэ дагъуищэ,
Иджырейм и дагъуэщ мелуанищэ.
Езгъэпщати нобэм и сурэтым,
Ди блэкIар къысщыхъужащ жэнэту.
1983, 2015 168 Литературэ щIэныгъэ. Критикэ И Художественнэ тхыгъэм хэлъ гупсысэ нэхъыщхьэм сытым щыгъуи ар зи IэдакъэщIэкIым и дуней еплъыкIэм, и хьэл-щэным щыщ
гуэрхэр (псалъэм папщIэ, пхъашагъэ-щабагъэ, гу хуабагъэ-гу щIыIагъэ, фIэрафIагъэ, н.) хэплъагъуэу щытщ. НэгъуэщIу жыпIэмэ, тхыгъэм и эстетикэр куэдкIэ елъытащ ар зейм и цIыху щIыкIэм, апхуэдэу и псэм къыпкърыкI дахагъэмрэ и гум къыщыуш гурыщIэмрэ щIэджыкIакIуэм зэрызыхригъэщIэфым. ИкIэм-икIэжым аращ зи пэжагъэр ягъэунэхуа щапхъэхэм фIэкIа къизымыдзэ щIэныгъэм гъуазджэр къыщхьэщызыгъэкIыр. Ауэ авторым и Iуэху еплъыкIэр, къэкIуэнум, къэхъункIэ хъунум ехьэлIа и гупсысэхэр япэ щищ щыIэщ щIэныгъэм и къэхутэныгъэхэм. Гипотезэу дунейм къытехьэ апхуэдэ литературэ гупсысэщIэхэр, «художественнэ идеекIэ» псыхьахэр, къигъэщIурэ къэкIуэнум ахэр гъащIэ гъуэмылэ хуищIу псэуахэм ящыщщ Бэрбэч Зубер Iэуес и къуэр (1949–2005). Лъэпкъым ущие псалъэ хуэхъуауэ ноби къэгъуэгурыкIуэ апхуэдэ гупсысэхэр тхакIуэм къызэригъэщIу щыта Iэмалхэр къэхутэнырщ, Iущыгъэхэм я къигъэхъуапIэу абы иIахэр убзыхунырщ мы лэжьыгъэм и мурад нэхъыщхьэр. А мурадым улъэIэсын щхьэкIэ, гъэзэщIэн хуейуэ къалэн зыбжанэ къоув. Псом япэу щытри езы усакIуэм и цIыху щIыкIэр, цIыхугъэу хэлъар убзыхунырщ, сыт щхьэкIэ жыпIэмэ ахэращ абы и художественнэ дунейм хэкIыпIэ нэхъыщхьэ хуэхъуар.
ГъащIэ зыхэпсэукIым, къэзыухъуреихь цIыхухэм я зэхущытыкIэхэм къыхуахь гупсысэхэр усакIуэм и псэм щыпхишырт, лъэпкъым къыдекIуэкI хабзэхэмрэ цIыхухэм я зэхущытыкIэхэмрэ псалъэкIэ ди пащхьэ кърилъхьэжырт. ФIымрэ Iеймрэ, екIумрэ емыкIумрэ къызэригъэлъагъуэр езым и цIыху щIыкIэм зэрезэгъым, фIэфIымрэ фIэмыфIымрэ ятещIыхьауэт. Апхуэдэ и Iуэху еплъыкIэр ар иджыри ныбжьыщIэ дыдэу зэфIэуват: 169
Сопсэу сэ зы хъуэпсапIэ сиIэу:
Мис, уафэ, си гур уэркIэ зэIухащ,
Хурехъу ар зы дыгъэ бзий къудамэ
Нэхущым IэплIэ уэ хузэIупхам.
ИужькIэ гъащIэм зыжьэхигъауэ гугъуехьхэм, усакIуэм и гум дыркъуэ къытезыдзэ мыхъумыщIагъэхэм Бэрбэчым и Iуэху еплъыкIэхэм зрагъэхъуэжынущ, зыми къыщыхуимыгъэдахэми, къуаншагъэ зылэжьу къилъытэхэм усакIуэр япэщIэувэф ящIынущ, ар езы къэрал дыдэрауэ щытми къимыгъазэу. Ауэ абыхэм япэмылъэщ, и гуащIэр къемэщIэкI щыхъукIэ, КъэгъэщIакIуэ Иным зыхуигъазэрт:
Лъэпкъ зэгъэкIуэкI
Дэ къыддокIуэкI.
ПхуэщIэнум тIу,
Iулъэф мы тIур:
ШэкIуу-мэкIуур,
ХамэкIутIур. Литературэ щIэныгъэ. Критикэ
ЦIыхугъэу дэтхэнэми иIэр и напэм тригъахуэм хуэдизщ. ЦIыхум и инагъыр зэлъытари и Iэпкълъэпкъыркъым, атIэ щысабийм щегъэжьауэ зыхилъхьа цIыхугъэрщ. «Ажалу и жагъуэт» абы щхьэхуещэхэр, къулыкъущIэкъухэр, нэпсейхэр. Социализм псэукIэр къутэжа нэужь абы и пIэ къиува бэзэр зэхэтыкIэр, мылъку зэдэгъажэр игу къеуэрт Зубер. ЦIыхур зыгъэикIэ, зыгъэпуд сыт хуэдэ зэхъуэкIыныгъэми и бийт ар:
Бэзэр псэукIэ,
Къыпыж-ныпыж,
ЦIыху зыгъэикIэ,
ИрекIуэдыж! 170
Ауэ Зубер псэуху и сабиипсэм зихъуэжакъым – ар къабзэу, нэхуу, М. Горькэм и Данко хуэдэу, и гур цIыхубэм гъуэгугъэлъагъуэ яхуищIу псэуащ. «ПсалъэкIэ, тхыгъэкIэ, IэщэкIэ – къыIэрыхьэмкIэ ем пэувырт Зубер, – етх тхакIуэ цIэрыIуэ Хьэх Сэфарбий. – Къыщыхъу щыIэт ар пхъашэ къудейм къыщымынэу, щыгуащIи. АрщхьэкIэ узэримыгугъэнуи гу пцIанэт. Абы и мафIэм гу щIыIэ-псэ щIыIэр, лейзехьэр игъэткIурт. Ауэ игъэхуабэрт дэхуэхар, дэIэпыкъуэгъу хуэныкъуэр». И гъащIэр кIэщIми, ар щызу зыгъэщIа усакIуэр, журналист, цIыхубэ лэжьакIуэ цIэрыIуэр Къэбэрдей-Балъкъэр Республикэм хыхьэ Аушыджэр къуажэм 1949 гъэм дыгъэгъазэм (декабрым) и 21-м къыщалъхуащ. Абы курыт еджапIэр къыщиухри ар щIэтIысхьащ Къэбэрдей-Балъкъэр къэрал университетым и тхыдэ-филологие факультетым. 1972 гъэм еджапIэ нэхъыщхьэр фIы дыдэу къызэриухамкIэ тхылъ иIыгъыу, ар «Ленин гъуэгу» газетым (иужькIэ и цIэр «Адыгэ псалъэу» зэрахъуэкIащ) лэжьакIуэу уври, дунейм ехыжыху а IэнатIэм хуэпэжу пэрытащ. Ар лэжьащ корреспонденту, корреспондент нэхъыжьу, редакцэм дыкъэзыухъурехь дунеймрэ щIыуэпсымрэ хъумэнымкIэ и къудамэм и унафэщIу. Зыпэрыт IэнатIэм щиIэ ехъулIэныгъэхэм, апхуэдэу цIыхубэм яхуэгъэзауэ иригъэкIуэкI лэжьыгъэшхуэхэм къапэкIуэу Бэрбэч Зубер къыхуагъэфэщащ «Адыгей Республикэм щIыхь зиIэ и журналист» цIэ лъапIэр, Абхъаз Республикэм и Леон орденыр, фIыщIэ, щытхъу тхылъ куэд.
Мис а и гъащIэ гъуэгуанэрщ усакIуэм и творчествэм лъабжьэ
хуэхъужари. Тхыгъэм и пэщIэдзэм къызэрыщыдгъэлъэгъуащи,
Бэрбэч З. пасэу литературэм гу хуищIат. Иджыри къуажэ еджапIэм щIэсу абы и усэхэр къытрадзэу щIадзат район газетым, ныбжьыщIэхэм папщIэ республикэм къыщыдэкI «Советская молодёжь» газетым. Ар хуэусэрт зыми пимыщI и лъахэм, «зи псы Iубыгъуэр уз псоми хущхъуэ яхуэхъу» Шэрэдж, «нартхэм быдапIэу тхузэтралъхьа ди къуршыжьхэм»:
Шыхулъагъуэ къуршыжьым
Сыкъохьэ и щIыб.
ЩIихьащи, псы хъыжьэр
Махъсымэу мэбыб.
А псори псэ пIейтеям къыпкърыкI лъагъуныгъэшхуэкIэ гъэнщIат. Щалъхуа и хэкум хуиIэ апхуэдэ гурыщIэр зэрыгъунапкъэншэр къигъэлъэгъуат абы, иджыри илъэс 17 ныбжьым иту: Литературэ щIэныгъэ. Критикэ. Псыпыхухэу бгым къехуэххэр,
Удз гъэгъа щыгъэу мывэм зэбгреху.
Гъагъэ, си лъагъуныгъэ, –
Уахътыншэу уэ пхузиIэ фIыгъуэ!
УсакIуэпсэм зэхихырт лъахэм и макъыр, зыхищIэрт абы и гурыгъугурыщIэхэр. И усыгъэхэм щигъафIэрт щIэблэр, абы къригъэчэнджэщырт Iуащхьэмахуэ-дадэ («Адыгэ лъэпкъым»), ныбжьыщIэхэр нарт Сосрыкъуэ, Ашэмэз, Батрэз сымэ я лIыгъэм щIигъэхъуэпсырт («Хъуромэ», «Тенджыз Iуфэм», «Ашэмэз и бжьамийр», «Джэж» усэхэр, нэгъуэщIхэри).
ЦIыхугъэр щыкIуэд хъунукъым политикэми, жылагъуэ зэхэтыкIэми, лэжьыгъэ IэнатIэми. Унагъуэми ар икIуэдыкI хъунукъым, егъэджэныгъэ-гъэсэныгъэри, динри абы хуэлажьэу щытын хуейщ. Ахэращ Бэрбэчым и тхыгъэхэр яIэту абыхэм къахэIукI макъхэр. Ауэ псом хуэмыдэу усакIуэм и творчествэм тепщэ щыхъуат Куржы-Абхъаз зауэр. Абы идэнкIэ Iэмал иIэтэкъым зылъэкIыр зылъэмыкIым тегушхуэныр, лъэщым къарууншэр лъэгущIэтын ищIыныр. «Лъэщыр – дунейм екIуу тетырщ, зэхэтыкIэ дахэ зиIэрщ, дуней хъугъуэфIыгъуэхэр зыгъэбагъуэрщ», – щетх абы «Зым и зэран щэм йокI» и статьям. Ауэ цIыху сэфэтым икIыу Iэщэм зэуэ епхъуэ къэрал унафэщIхэр зэи игъэзахуэртэкъым. Ар цIыхугъэншагъэм и щапхъэ нэхъ икIэ дыдэхэм ящыщу къилъытэрт Бэрбэчым. Аращ куржыдзэр Абхъазым щытеуам щыгъуэ, Апсным и хэкур зыхъумэну кIуа адыгэ щIалэхэм я япэ сатырым езы усакIуэр яхэувауэ щIыщытар.
Абы и Iэщэ мыубзэщхъу хъуат жану игъабзэ и псалъэр. Ауэ ар ещхьтэкъым зауэр, революцэр романтизмэм и акъужьымэр къыкIэрихыу ХIХ лIэщIыгъуэм зыусу щыта европэ усакIуэхэм я IэдакъэщIэкIхэм. УсакIуэм и тхыгъэхэр реализмэм и жыпхъэм итщ, икIи «зауэфI зэрыщымыIэр, абы и кIэр сыт щыгъуи хьэдагъэкIэ зэриухыр» ибзыщIыркъым. Апхуэдэу щытми, щхьэхуитыныгъэр къызэрахьыр «лIыгъэрэ хахуагъэу зэрыщытыр» щытепщэщ абы и тхыгъэхэм. Нобэ гугъу ехьми, пщэдей я «жьэгу мафIэр къызэрызэщIэнэжынур» я фIэщ ещI абы и ныбжьэгъу абхъазхэм. Я къэкIуэнур фIым, дахагъэм зэрыхуэгъэпсар ящигъэгъупщэркъым: 171
Псэм и щIыналъэм, уэ-рирэ-уо,
Я жьэгужь мафIэр зэщIэгъэнэж.
Лей зытехьахэр, уэ-маржэ-уо,
Зэрыгъуэтыжу гур къызэрокI,
Щхьэхуитыныгъэр, уэ-рирэ-уо,
ЗауэлI гурыщIэ дыгъэу къыкъуокI.
Абхъазым и щхьэхуитыныгъэр хъумэным къыхуриджэу, лъэпкъым шапэIудз яхуищIу иусащ абы «Джэж», «Генэ и уэрэд», «Къахуэмыгъэдзыха лъэпкъым теухуа балладэ», «Зыгъэбыдэ, Апсны!», «Амзарэ уэздыгъейхэ», нэгъуэщIхэри. Ахэр ихуащ «Джэж» усэ тхылъ цIыкIум (Налшык, 1996).
«Джэж» сборникым нэмыщI Бэрбэчым иджыри тхылъитI къыдигъэкIащ: «Джатэпэрыжэ», «Ашэмэз и бжьамий» (Налшык, 2004). Абыхэм щызэхуэхьэсащ Зубер и очеркхэр, публицистикэ лэжьыгъэхэр, гъуэгуанэ тхыгъэхэр. Мыхэр езым зыхуигъэхьэзырыр Литературэ щIэныгъэ. Критикэ
«Адыгэ псалъэ» газетым хэту къыдигъэкIыу щыта «Ашэмэз и бжьамий» напэкIуэцIырт, дыкъэзыухъуреихь дунейр хъумэным хуэгъэпсарт. Ауэ Бэрбэчым и тхыгъэхэм къызэщIригъэубыдэрт «экологием» и мыхьэнэ псори: «дунейр узыншэнри, лъапсэр тыншыпIэ щIынри, псэр къэбзэнри, шхыныгъуэхэр фIынри, зауэхэр къызэрытпекIуэкIыжри, къэхъукъащIэ шынагъуэхэри, псэущхьэхэм я зэхущытыкIэ нэгъунэ…». А псом щатетхыхькIэ, Бэрбэчыр журналистикэм и жанрхэм икIырти, литературэ Iэмалхэм хуэкIуэрт, и тхыгъэхэр абыхэмкIэ еджэгъуафIи гукъинэжи ищIу. Абы и IэдакъэщIэкIхэм художественнэ псалъэр тепщэ щыхъурт. Ахэр нэхъ ещхьщ прозэу тха басням, ауэ тхыгъэм къыхэхын хуей гупсысэмрэ ущиемрэ езым зэхилъхьэжа усэ едзыгъуэкIэ Iэмал имыIэу иухыжырт. Мыпхуэдэ гъэщIэгъуэнагъхэр зыдэплъагъуу лъэпкъ литературэм хэтыр Бэрбэчым и тхыгъэхэрщ. Тхылъым ихуа тхыгъэ псори зэрешалIэ абы и пэщIэдзэм усакIуэм хуищIа усэ едзыгъуэм къыщыхьа гупсысэм:
Ди нарт Ашэмэз уэгу-щIыгур егъэз,
Игъаджэу бжьамийр дреджэ лъхудийр,
Хуэдгъазэу зыхуейр тхъумэну дунейр! 172
Мыр усакIуэм къэкIуэну щIэблэм къахуигъэна уэсятщ: «Дунейр, Хэкур, Унэ-ПсэупIэр къызыхуэтыншэу хъумэжыныр зи къалэн иныр – уэращ, сэращ, дэращ – ар гъэзэщIэнми напагъэкIэ тхьэм дыпэригъэт!» – етх усакIуэм. Ар пхузэфIэмыкIын гуэру зэрыщымытри къегъэлъагъуэ Бэрбэчым. Абы щхьэкIэ узыхуейри зы мащIэ дыдэщ –
игъащIэ лъандэрэ лъэпкъым къыдекIуэкI лъапIэныгъэ нэхъыщхьэр – цIыхугъэр – мыгъэкIуэдынырщ, зы лIакъуэм ар сакъыу ихъумэурэ къыкIэлъыкIуэм хэмыщIаIауэ иритыжынырщ.
Мы тхыгъэм дэ къыщыдгъэлъэгъуар Бэрбэч Зубер и творчествэм и зы Iыхьэщ – и усыгъэм нэхъыщхьэу къыхэIукI «цIыхугъэ
категорием» езы усакIуэр зэрыхущытарщ. Ауэ и прозэ, публицистикэ тхыгъэхэр къапщтэми, абыхэми щытепщэр ар дыдэрщ. Къэрал, цIыхубэ мыхьэнэ яIэу къиIэт Iуэхугъуэшхуэхэр усэ жанрым къыщимытIасэм деж, абы журналист, литературэ Iэмалхэри къигъэсэбэпырт, къиIуэтэну зыхуей гупсысэхэр абыхэмкIэ иригъэкъужу. Апхуэдэу сабиипсэрэ цIыху хьэлэлу дунейм тета усакIуэ, журналист, цIыхубэ лэжьакIуэшхуэ Бэрбэч Зубер Iэуес и къуэм къыхуиухар гъащIэ мащIэт – илъэс 56-м иту 2005 гъэм гъатхэпэм (мартым) и 16-м зэуэзэпсэу ар дунейм ехыжащ. Хьэмыщэ, филологие щIэныгъэхэм я доктор 173 174 9

























ЕкIуэкIыу: 3. щхьэцыкIэкIэ епхъэнкI. 7. Зи вакъэ зэврэ зи. мащIэрэ. 8. хуэфащэ и щауэгъущ. 10. ФызыфIыр., фыз Iейр щIыунэщ. 12. Уи делэ бгъакIуэмэ, уи Iуэху. 14. зи гъуазэм насыпыр и гъуэгущ. 15. и анэр гупсысэщ. 16. Набдзэ ищI., нэр ирищIащ. 18. нэхъ лъэщ щымыIэу дзыгъуэм и гугъэщ. 20. Зи
деур. и духьэр кIэщIщ. 22. Ахъмэт и фо изщ, улъэмыIэсмэ, сыт и. 24. гъунэгъу нэхърэ. жыжьэ нэхъ лъапIэщ. 25. зэманым и зы махуэм гъэ псор егъашхэ. 26. зэгуэр нысащIэу щытащ.
Къехыу: 1. Зыр. зыр тхъэркъым. 2. ЗэдэпщIэ., зэдэпшх IэфIщ. 4. Ахъшэ зи куэдыр. нэпсейщ. 5. Уи. нэхърэ си Iей. 6. Зы. хъарбызитI пхуэубыдыркъым. 9. умыгъэтIылъа щIымахуэм къэпщтэжыркъым. 11. Iуэху зи куэд. ещI. 13. уэ фIэкI, губзыгъэр езыр 1
16. 177 Журналым къытехуэ тхыгъэхэм я пэжагъ-мыпэжагъымкIэ Авторымрэ редакцэмрэ я Iуэху еплъыкIэхэр Iэмал имыIэу Редакцэм къыIэрыхьэ тхыгъэхэр компьютеркIэ тедзауэ, флешкэм е жэуап зыхьыр езы авторхэрщ.
зэтехуэн хуейуэ щыткъым.
дискым тету щытын хуейщ.
къытехуа Журналым «Iуащхьэмахуэм» къызэрырахыжар къагъэлъэгъуэн хуейщ.
Редакцэм и къалэнкъым Iэрытххэм рецензэ яритыну.
тхыгъэ нэгъуэщIыпIэ щытрадзэмэ, 178
Тхыгъэхэр мы адресымкIэ къевгъэхь хъунущ: 360000, Налшык къалэ, Лениным и цIэр зезыхьэ уэрам, 5, епщыкIузанэ къат, «Iуащхьэмахуэ» журналым и редакцэ.
Телефонхэр: 40-04-51 (редактор нэхъыщхьэ); 40-95-72 (жэуап зыхь секретарь); 42-42-14 (прозэ, поэзие, публицистикэ); 40-94-71 (оператор). -i: 73i. Журналыр зэрытедзам дагъуэ гуэр иIэу къыщIэкIмэ, абы теухуауэ
фыщыщIэупщIэ хъунущ: Ставрополь щIыналъэ, ЕсэнтIыгу къалэ,
Никольскэм и уэрам, 5а, ООО «Издательство «Южный регион». БИЦУ Анатолэ


Къосыр уэс.
Къос, жьыбгъэм кърихьэкIыу,
ПIащэу, щабэу.
ЩIылъэ псор еуфэбгъу.
Сэ уэращ,
Уэ зырщ сигу нобэ къэкIыр – Уэ къыщесыр уэсыр
ФIыуэ плъагъут.
Къосыр уэс.
Къыстосэ ар си закъуэу,
Уэ нэгъуэщIым
Иджы удэщIыгъущ.
Фыхэт хъунщ мы уэсым
Фи щIэщыгъуэу.
Уэ къыщесыр уэсыр
ФIыуэ плъагъут.
Къосыр уэс.
Уэ си гум укъэкIауэ,
Гурыгъу мафIэ щэхум
Си бгъэр ес.
Сэ уизгъэхужынут сигу
Куэд щIауэ,
Сэ уизгъэхужынут си гум,
Ауэ,
Къосыр уэс.
Къос пIащэу, щабэу уэс.
